<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0539.html>Previous</a><a href=/canon/en/pli/ms/sutta/kn/ja/ja0541.html>Next</a></div><p><div class=verse-container id=ja540:0.1><span>Jātaka </span></div><p><div class=verse-container id=ja540:0.2><span>Mahānipāta </span></div><p><div class=verse-container id=ja540:0.3><span>Mūgapakkhavagga </span></div><p><div class=verse-container id=ja540:0.4><span class=big-bold>3 Suvaṇṇasāmajātaka </span></div><p><div class=verse-container id=ja540:1.1><span>“Ko nu maṁ usunā vijjhi, </span></div><p><div class=verse-container id=ja540:1.2><span>pamattaṁ udahārakaṁ; </span></div><p><div class=verse-container id=ja540:1.3><span>Khattiyo brāhmaṇo vesso, </span></div><p><div class=verse-container id=ja540:1.4><span>ko maṁ viddhā nilīyasi. </span></div><p><div class=verse-container id=ja540:2.1><span>Na me maṁsāni khajjāni, </span></div><p><div class=verse-container id=ja540:2.2><span>Cammenattho na vijjati; </span></div><p><div class=verse-container id=ja540:2.3><span>Atha kena nu vaṇṇena, </span></div><p><div class=verse-container id=ja540:2.4><span>Viddheyyaṁ maṁ amaññatha. </span></div><p><div class=verse-container id=ja540:3.1><span>Ko vā tvaṁ kassa vā putto, </span></div><p><div class=verse-container id=ja540:3.2><span>kathaṁ jānemu taṁ mayaṁ; </span></div><p><div class=verse-container id=ja540:3.3><span>Puṭṭho me samma akkhāhi, </span></div><p><div class=verse-container id=ja540:3.4><span>kiṁ maṁ viddhā nilīyasi”. </span></div><p><div class=verse-container id=ja540:4.1><span>“Rājāhamasmi kāsīnaṁ, </span></div><p><div class=verse-container id=ja540:4.2><span>pīḷiyakkhoti maṁ vidū; </span></div><p><div class=verse-container id=ja540:4.3><span>Lobhā raṭṭhaṁ pahitvāna, </span></div><p><div class=verse-container id=ja540:4.4><span>migamesaṁ carāmahaṁ. </span></div><p><div class=verse-container id=ja540:5.1><span>Issatthe casmi kusalo, </span></div><p><div class=verse-container id=ja540:5.2><span>daḷhadhammoti vissuto; </span></div><p><div class=verse-container id=ja540:5.3><span>Nāgopi me na mucceyya, </span></div><p><div class=verse-container id=ja540:5.4><span>āgato usupātanaṁ. </span></div><p><div class=verse-container id=ja540:6.1><span>Ko vā tvaṁ kassa vā putto, </span></div><p><div class=verse-container id=ja540:6.2><span>kathaṁ jānemu taṁ mayaṁ; </span></div><p><div class=verse-container id=ja540:6.3><span>Pituno attano cāpi, </span></div><p><div class=verse-container id=ja540:6.4><span>nāmagottaṁ pavedaya”. </span></div><p><div class=verse-container id=ja540:7.1><span>“Nesādaputto bhaddante, </span></div><p><div class=verse-container id=ja540:7.2><span>sāmo iti maṁ ñātayo; </span></div><p><div class=verse-container id=ja540:7.3><span>Āmantayiṁsu jīvantaṁ, </span></div><p><div class=verse-container id=ja540:7.4><span>svajjevāhaṁ gato saye. </span></div><p><div class=verse-container id=ja540:8.1><span>Viddhosmi puthusallena, </span></div><p><div class=verse-container id=ja540:8.2><span>savisena yathā migo; </span></div><p><div class=verse-container id=ja540:8.3><span>Sakamhi lohite rāja, </span></div><p><div class=verse-container id=ja540:8.4><span>passa semi paripluto. </span></div><p><div class=verse-container id=ja540:9.1><span>Paṭivāmagataṁ sallaṁ, </span></div><p><div class=verse-container id=ja540:9.2><span>passa dhimhāmi lohitaṁ; </span></div><p><div class=verse-container id=ja540:9.3><span>Āturo tyānupucchāmi, </span></div><p><div class=verse-container id=ja540:9.4><span>kiṁ maṁ viddhā nilīyasi. </span></div><p><div class=verse-container id=ja540:10.1><span>Ajinamhi haññate dīpi, </span></div><p><div class=verse-container id=ja540:10.2><span>nāgo dantehi haññate; </span></div><p><div class=verse-container id=ja540:10.3><span>Atha kena nu vaṇṇena, </span></div><p><div class=verse-container id=ja540:10.4><span>viddheyyaṁ maṁ amaññatha”. </span></div><p><div class=verse-container id=ja540:11.1><span>“Migo upaṭṭhito āsi, </span></div><p><div class=verse-container id=ja540:11.2><span>āgato usupātanaṁ; </span></div><p><div class=verse-container id=ja540:11.3><span>Taṁ disvā ubbijī sāma, </span></div><p><div class=verse-container id=ja540:11.4><span>tena kodho mamāvisi”. </span></div><p><div class=verse-container id=ja540:12.1><span>“Yato sarāmi attānaṁ, </span></div><p><div class=verse-container id=ja540:12.2><span>yato pattosmi viññutaṁ; </span></div><p><div class=verse-container id=ja540:12.3><span>Na maṁ migā uttasanti, </span></div><p><div class=verse-container id=ja540:12.4><span>araññe sāpadānipi. </span></div><p><div class=verse-container id=ja540:13.1><span>Yato nidhiṁ parihariṁ, </span></div><p><div class=verse-container id=ja540:13.2><span>yato pattosmi yobbanaṁ; </span></div><p><div class=verse-container id=ja540:13.3><span>Na maṁ migā uttasanti, </span></div><p><div class=verse-container id=ja540:13.4><span>araññe sāpadānipi. </span></div><p><div class=verse-container id=ja540:14.1><span>Bhīrū kimpurisā rāja, </span></div><p><div class=verse-container id=ja540:14.2><span>pabbate gandhamādane; </span></div><p><div class=verse-container id=ja540:14.3><span>Sammodamānā gacchāma, </span></div><p><div class=verse-container id=ja540:14.4><span>pabbatāni vanāni ca. </span></div><p><div class=verse-container id=ja540:15.1><span>Na maṁ migā uttasanti, </span></div><p><div class=verse-container id=ja540:15.2><span>araññe sāpadānipi; </span></div><p><div class=verse-container id=ja540:15.3><span>Atha kena nu vaṇṇena, </span></div><p><div class=verse-container id=ja540:15.4><span>utrāsanti migā mamaṁ”. </span></div><p><div class=verse-container id=ja540:16.1><span>“Na taṁ tasa migo sāma, </span></div><p><div class=verse-container id=ja540:16.2><span>kiṁ tāhaṁ alikaṁ bhaṇe; </span></div><p><div class=verse-container id=ja540:16.3><span>Kodhalobhābhibhūtāhaṁ, </span></div><p><div class=verse-container id=ja540:16.4><span>usuṁ te taṁ avassajiṁ. </span></div><p><div class=verse-container id=ja540:17.1><span>Kuto nu sāma āgamma, </span></div><p><div class=verse-container id=ja540:17.2><span>kassa vā pahito tuvaṁ; </span></div><p><div class=verse-container id=ja540:17.3><span>Udahāro nadiṁ gaccha, </span></div><p><div class=verse-container id=ja540:17.4><span>āgato migasammataṁ”. </span></div><p><div class=verse-container id=ja540:18.1><span>“Andhā mātāpitā mayhaṁ, </span></div><p><div class=verse-container id=ja540:18.2><span>te bharāmi brahāvane; </span></div><p><div class=verse-container id=ja540:18.3><span>Tesāhaṁ udakāhāro, </span></div><p><div class=verse-container id=ja540:18.4><span>āgato migasammataṁ. </span></div><p><div class=verse-container id=ja540:19.1><span>Atthi nesaṁ usāmattaṁ, </span></div><p><div class=verse-container id=ja540:19.2><span>atha sāhassa jīvitaṁ; </span></div><p><div class=verse-container id=ja540:19.3><span>Udakassa alābhena, </span></div><p><div class=verse-container id=ja540:19.4><span>maññe andhā marissare. </span></div><p><div class=verse-container id=ja540:20.1><span>Na me idaṁ tathā dukkhaṁ, </span></div><p><div class=verse-container id=ja540:20.2><span>labbhā hi pumunā idaṁ; </span></div><p><div class=verse-container id=ja540:20.3><span>Yañca ammaṁ na passāmi, </span></div><p><div class=verse-container id=ja540:20.4><span>taṁ me dukkhataraṁ ito. </span></div><p><div class=verse-container id=ja540:21.1><span>Na me idaṁ tathā dukkhaṁ, </span></div><p><div class=verse-container id=ja540:21.2><span>labbhā hi pumunā idaṁ; </span></div><p><div class=verse-container id=ja540:21.3><span>Yañca tātaṁ na passāmi, </span></div><p><div class=verse-container id=ja540:21.4><span>taṁ me dukkhataraṁ ito. </span></div><p><div class=verse-container id=ja540:22.1><span>Sā nūna kapaṇā ammā, </span></div><p><div class=verse-container id=ja540:22.2><span>cirarattāya rucchati; </span></div><p><div class=verse-container id=ja540:22.3><span>Aḍḍharatte va ratte vā, </span></div><p><div class=verse-container id=ja540:22.4><span>nadīva avasucchati. </span></div><p><div class=verse-container id=ja540:23.1><span>So nūna kapaṇo tāto, </span></div><p><div class=verse-container id=ja540:23.2><span>cirarattāya rucchati; </span></div><p><div class=verse-container id=ja540:23.3><span>Aḍḍharatte va ratte vā, </span></div><p><div class=verse-container id=ja540:23.4><span>nadīva avasucchati. </span></div><p><div class=verse-container id=ja540:24.1><span>Uṭṭhānapādacariyāya, </span></div><p><div class=verse-container id=ja540:24.2><span>pādasambāhanassa ca; </span></div><p><div class=verse-container id=ja540:24.3><span>Sāma tāta vilapantā, </span></div><p><div class=verse-container id=ja540:24.4><span>hiṇḍissanti brahāvane. </span></div><p><div class=verse-container id=ja540:25.1><span>Idampi dutiyaṁ sallaṁ, </span></div><p><div class=verse-container id=ja540:25.2><span>kampeti hadayaṁ mamaṁ; </span></div><p><div class=verse-container id=ja540:25.3><span>Yañca andhe na passāmi, </span></div><p><div class=verse-container id=ja540:25.4><span>maññe hissāmi jīvitaṁ”. </span></div><p><div class=verse-container id=ja540:26.1><span>“Mā bāḷhaṁ paridevesi, </span></div><p><div class=verse-container id=ja540:26.2><span>sāma kalyāṇadassana; </span></div><p><div class=verse-container id=ja540:26.3><span>Ahaṁ kammakaro hutvā, </span></div><p><div class=verse-container id=ja540:26.4><span>bharissaṁ te brahāvane. </span></div><p><div class=verse-container id=ja540:27.1><span>Issatthe casmi kusalo, </span></div><p><div class=verse-container id=ja540:27.2><span>daḷhadhammoti vissuto; </span></div><p><div class=verse-container id=ja540:27.3><span>Ahaṁ kammakaro hutvā, </span></div><p><div class=verse-container id=ja540:27.4><span>bharissaṁ te brahāvane. </span></div><p><div class=verse-container id=ja540:28.1><span>Migānaṁ vighāsamanvesaṁ, </span></div><p><div class=verse-container id=ja540:28.2><span>Vanamūlaphalāni ca; </span></div><p><div class=verse-container id=ja540:28.3><span>Ahaṁ kammakaro hutvā, </span></div><p><div class=verse-container id=ja540:28.4><span>Bharissaṁ te brahāvane. </span></div><p><div class=verse-container id=ja540:29.1><span>Katamaṁ taṁ vanaṁ sāma, </span></div><p><div class=verse-container id=ja540:29.2><span>yattha mātāpitā tava; </span></div><p><div class=verse-container id=ja540:29.3><span>Ahaṁ te tathā bharissaṁ, </span></div><p><div class=verse-container id=ja540:29.4><span>yathā te abharī tuvaṁ”. </span></div><p><div class=verse-container id=ja540:30.1><span>“Ayaṁ ekapadī rāja, </span></div><p><div class=verse-container id=ja540:30.2><span>yoyaṁ ussīsake mama; </span></div><p><div class=verse-container id=ja540:30.3><span>Ito gantvā aḍḍhakosaṁ, </span></div><p><div class=verse-container id=ja540:30.4><span>tattha nesaṁ agārakaṁ; </span></div><p><div class=verse-container id=ja540:30.5><span>Yattha mātāpitā mayhaṁ, </span></div><p><div class=verse-container id=ja540:30.6><span>te bharassu ito gato. </span></div><p><div class=verse-container id=ja540:31.1><span>Namo te kāsirājatthu, </span></div><p><div class=verse-container id=ja540:31.2><span>namo te kāsivaḍḍhana; </span></div><p><div class=verse-container id=ja540:31.3><span>Andhā mātāpitā mayhaṁ, </span></div><p><div class=verse-container id=ja540:31.4><span>te bharassu brahāvane. </span></div><p><div class=verse-container id=ja540:32.1><span>Añjaliṁ te paggaṇhāmi, </span></div><p><div class=verse-container id=ja540:32.2><span>kāsirāja namatthu te; </span></div><p><div class=verse-container id=ja540:32.3><span>Mātaraṁ pitaraṁ mayhaṁ, </span></div><p><div class=verse-container id=ja540:32.4><span>vutto vajjāsi vandanaṁ”. </span></div><p><div class=verse-container id=ja540:33.1><span>Idaṁ vatvāna so sāmo, </span></div><p><div class=verse-container id=ja540:33.2><span>yuvā kalyāṇadassano; </span></div><p><div class=verse-container id=ja540:33.3><span>Mucchito visavegena, </span></div><p><div class=verse-container id=ja540:33.4><span>visaññī samapajjatha. </span></div><p><div class=verse-container id=ja540:34.1><span>Sa rājā paridevesi, </span></div><p><div class=verse-container id=ja540:34.2><span>bahuṁ kāruññasañhitaṁ; </span></div><p><div class=verse-container id=ja540:34.3><span>“Ajarāmarohaṁ āsiṁ, </span></div><p><div class=verse-container id=ja540:34.4><span>ajjetaṁ ñāmi no pure; </span></div><p><div class=verse-container id=ja540:34.5><span>Sāmaṁ kālaṅkataṁ disvā, </span></div><p><div class=verse-container id=ja540:34.6><span>natthi maccussa nāgamo. </span></div><p><div class=verse-container id=ja540:35.1><span>Yassu maṁ paṭimanteti, </span></div><p><div class=verse-container id=ja540:35.2><span>savisena samappito; </span></div><p><div class=verse-container id=ja540:35.3><span>Svajja evaṁ gate kāle, </span></div><p><div class=verse-container id=ja540:35.4><span>na kiñci mabhibhāsati. </span></div><p><div class=verse-container id=ja540:36.1><span>Nirayaṁ nūna gacchāmi, </span></div><p><div class=verse-container id=ja540:36.2><span>ettha me natthi saṁsayo; </span></div><p><div class=verse-container id=ja540:36.3><span>Tadā hi pakataṁ pāpaṁ, </span></div><p><div class=verse-container id=ja540:36.4><span>cirarattāya kibbisaṁ. </span></div><p><div class=verse-container id=ja540:37.1><span>Bhavanti tassa vattāro, </span></div><p><div class=verse-container id=ja540:37.2><span>gāme kibbisakārako; </span></div><p><div class=verse-container id=ja540:37.3><span>Araññe nimmanussamhi, </span></div><p><div class=verse-container id=ja540:37.4><span>ko maṁ vattumarahati. </span></div><p><div class=verse-container id=ja540:38.1><span>Sārayanti hi kammāni, </span></div><p><div class=verse-container id=ja540:38.2><span>gāme saṅgaccha māṇavā; </span></div><p><div class=verse-container id=ja540:38.3><span>Araññe nimmanussamhi, </span></div><p><div class=verse-container id=ja540:38.4><span>ko nu maṁ sārayissati”. </span></div><p><div class=verse-container id=ja540:39.1><span>Sā devatā antarahitā, </span></div><p><div class=verse-container id=ja540:39.2><span>pabbate gandhamādane; </span></div><p><div class=verse-container id=ja540:39.3><span>Raññova anukampāya, </span></div><p><div class=verse-container id=ja540:39.4><span>imā gāthā abhāsatha. </span></div><p><div class=verse-container id=ja540:40.1><span>“Āguṁ kira mahārāja, </span></div><p><div class=verse-container id=ja540:40.2><span>akari kamma dukkaṭaṁ; </span></div><p><div class=verse-container id=ja540:40.3><span>Adūsakā pitāputtā, </span></div><p><div class=verse-container id=ja540:40.4><span>tayo ekūsunā hatā. </span></div><p><div class=verse-container id=ja540:41.1><span>Ehi taṁ anusikkhāmi, </span></div><p><div class=verse-container id=ja540:41.2><span>yathā te sugatī siyā; </span></div><p><div class=verse-container id=ja540:41.3><span>Dhammenandhe vane posa, </span></div><p><div class=verse-container id=ja540:41.4><span>maññehaṁ sugatī tayā”. </span></div><p><div class=verse-container id=ja540:42.1><span>Sa rājā paridevitvā, </span></div><p><div class=verse-container id=ja540:42.2><span>bahuṁ kāruññasañhitaṁ; </span></div><p><div class=verse-container id=ja540:42.3><span>Udakakumbhamādāya, </span></div><p><div class=verse-container id=ja540:42.4><span>pakkāmi dakkhiṇāmukho. </span></div><p><div class=verse-container id=ja540:43.1><span>“Kassa nu eso padasaddo, </span></div><p><div class=verse-container id=ja540:43.2><span>manussasseva āgato; </span></div><p><div class=verse-container id=ja540:43.3><span>Neso sāmassa nigghoso, </span></div><p><div class=verse-container id=ja540:43.4><span>ko nu tvamasi mārisa. </span></div><p><div class=verse-container id=ja540:44.1><span>Santañhi sāmo vajati, </span></div><p><div class=verse-container id=ja540:44.2><span>santaṁ pādāni neyati; </span></div><p><div class=verse-container id=ja540:44.3><span>Neso sāmassa nigghoso, </span></div><p><div class=verse-container id=ja540:44.4><span>ko nu tvamasi mārisa”. </span></div><p><div class=verse-container id=ja540:45.1><span>“Rājāhamasmi kāsīnaṁ, </span></div><p><div class=verse-container id=ja540:45.2><span>pīḷiyakkhoti maṁ vidū; </span></div><p><div class=verse-container id=ja540:45.3><span>Lobhā raṭṭhaṁ pahitvāna, </span></div><p><div class=verse-container id=ja540:45.4><span>migamesaṁ carāmahaṁ. </span></div><p><div class=verse-container id=ja540:46.1><span>Issatthe casmi kusalo, </span></div><p><div class=verse-container id=ja540:46.2><span>daḷhadhammoti vissuto; </span></div><p><div class=verse-container id=ja540:46.3><span>Nāgopi me na mucceyya, </span></div><p><div class=verse-container id=ja540:46.4><span>āgato usupātanaṁ”. </span></div><p><div class=verse-container id=ja540:47.1><span>“Svāgataṁ te mahārāja, </span></div><p><div class=verse-container id=ja540:47.2><span>atho te adurāgataṁ; </span></div><p><div class=verse-container id=ja540:47.3><span>Issarosi anuppatto, </span></div><p><div class=verse-container id=ja540:47.4><span>yaṁ idhatthi pavedaya. </span></div><p><div class=verse-container id=ja540:48.1><span>Tindukāni piyālāni, </span></div><p><div class=verse-container id=ja540:48.2><span>madhuke kāsumāriyo; </span></div><p><div class=verse-container id=ja540:48.3><span>Phalāni khuddakappāni, </span></div><p><div class=verse-container id=ja540:48.4><span>bhuñja rāja varaṁ varaṁ. </span></div><p><div class=verse-container id=ja540:49.1><span>Idampi pānīyaṁ sītaṁ, </span></div><p><div class=verse-container id=ja540:49.2><span>ābhataṁ girigabbharā; </span></div><p><div class=verse-container id=ja540:49.3><span>Tato piva mahārāja, </span></div><p><div class=verse-container id=ja540:49.4><span>sace tvaṁ abhikaṅkhasi”. </span></div><p><div class=verse-container id=ja540:50.1><span>“Nālaṁ andhā vane daṭṭhuṁ, </span></div><p><div class=verse-container id=ja540:50.2><span>ko nu vo phalamāhari; </span></div><p><div class=verse-container id=ja540:50.3><span>Anandhassevayaṁ sammā, </span></div><p><div class=verse-container id=ja540:50.4><span>nivāpo mayha khāyati”. </span></div><p><div class=verse-container id=ja540:51.1><span>“Daharo yuvā nātibrahā, </span></div><p><div class=verse-container id=ja540:51.2><span>sāmo kalyāṇadassano; </span></div><p><div class=verse-container id=ja540:51.3><span>Dīghassa kesā asitā, </span></div><p><div class=verse-container id=ja540:51.4><span>atho sūnaggavellitā. </span></div><p><div class=verse-container id=ja540:52.1><span>So have phalamāharitvā, </span></div><p><div class=verse-container id=ja540:52.2><span>ito ādāya kamaṇḍaluṁ; </span></div><p><div class=verse-container id=ja540:52.3><span>Nadiṁ gato udahāro, </span></div><p><div class=verse-container id=ja540:52.4><span>maññe na dūramāgato”. </span></div><p><div class=verse-container id=ja540:53.1><span>“Ahaṁ taṁ avadhiṁ sāmaṁ, </span></div><p><div class=verse-container id=ja540:53.2><span>yo tuyhaṁ paricārako; </span></div><p><div class=verse-container id=ja540:53.3><span>Yaṁ kumāraṁ pavedetha, </span></div><p><div class=verse-container id=ja540:53.4><span>sāmaṁ kalyāṇadassanaṁ. </span></div><p><div class=verse-container id=ja540:54.1><span>Dīghassa kesā asitā, </span></div><p><div class=verse-container id=ja540:54.2><span>atho sūnaggavellitā; </span></div><p><div class=verse-container id=ja540:54.3><span>Tesu lohitalittesu, </span></div><p><div class=verse-container id=ja540:54.4><span>seti sāmo mayā hato”. </span></div><p><div class=verse-container id=ja540:55.1><span>“Kena dukūla mantesi, </span></div><p><div class=verse-container id=ja540:55.2><span>hato sāmoti vādinā; </span></div><p><div class=verse-container id=ja540:55.3><span>Hato sāmoti sutvāna, </span></div><p><div class=verse-container id=ja540:55.4><span>hadayaṁ me pavedhati. </span></div><p><div class=verse-container id=ja540:56.1><span>Assatthasseva taruṇaṁ, </span></div><p><div class=verse-container id=ja540:56.2><span>pavāḷaṁ māluteritaṁ; </span></div><p><div class=verse-container id=ja540:56.3><span>Hato sāmoti sutvāna, </span></div><p><div class=verse-container id=ja540:56.4><span>hadayaṁ me pavedhati”. </span></div><p><div class=verse-container id=ja540:57.1><span>“Pārike kāsirājāyaṁ, </span></div><p><div class=verse-container id=ja540:57.2><span>so sāmaṁ migasammate; </span></div><p><div class=verse-container id=ja540:57.3><span>Kodhasā usunā vijjhi, </span></div><p><div class=verse-container id=ja540:57.4><span>tassa mā pāpamicchimhā”. </span></div><p><div class=verse-container id=ja540:58.1><span>“Kicchā laddho piyo putto, </span></div><p><div class=verse-container id=ja540:58.2><span>yo andhe abharī vane; </span></div><p><div class=verse-container id=ja540:58.3><span>Taṁ ekaputtaṁ ghātimhi, </span></div><p><div class=verse-container id=ja540:58.4><span>kathaṁ cittaṁ na kopaye”. </span></div><p><div class=verse-container id=ja540:59.1><span>“Kicchā laddho piyo putto, </span></div><p><div class=verse-container id=ja540:59.2><span>yo andhe abharī vane; </span></div><p><div class=verse-container id=ja540:59.3><span>Taṁ ekaputtaṁ ghātimhi, </span></div><p><div class=verse-container id=ja540:59.4><span>akkodhaṁ āhu paṇḍitā”. </span></div><p><div class=verse-container id=ja540:60.1><span>“Mā bāḷhaṁ paridevetha, </span></div><p><div class=verse-container id=ja540:60.2><span>hato sāmoti vādinā; </span></div><p><div class=verse-container id=ja540:60.3><span>Ahaṁ kammakaro hutvā, </span></div><p><div class=verse-container id=ja540:60.4><span>bharissāmi brahāvane. </span></div><p><div class=verse-container id=ja540:61.1><span>Issatthe casmi kusalo, </span></div><p><div class=verse-container id=ja540:61.2><span>daḷhadhammoti vissuto; </span></div><p><div class=verse-container id=ja540:61.3><span>Ahaṁ kammakaro hutvā, </span></div><p><div class=verse-container id=ja540:61.4><span>bharissāmi brahāvane. </span></div><p><div class=verse-container id=ja540:62.1><span>Migānaṁ vighāsamanvesaṁ, </span></div><p><div class=verse-container id=ja540:62.2><span>vanamūlaphalāni ca; </span></div><p><div class=verse-container id=ja540:62.3><span>Ahaṁ kammakaro hutvā, </span></div><p><div class=verse-container id=ja540:62.4><span>bharissāmi brahāvane”. </span></div><p><div class=verse-container id=ja540:63.1><span>“Nesa dhammo mahārāja, </span></div><p><div class=verse-container id=ja540:63.2><span>netaṁ amhesu kappati; </span></div><p><div class=verse-container id=ja540:63.3><span>Rājā tvamasi amhākaṁ, </span></div><p><div class=verse-container id=ja540:63.4><span>pāde vandāma te mayaṁ”. </span></div><p><div class=verse-container id=ja540:64.1><span>“Dhammaṁ nesādā bhaṇatha, </span></div><p><div class=verse-container id=ja540:64.2><span>katā apacitī tayā; </span></div><p><div class=verse-container id=ja540:64.3><span>Pitā tvamasi amhākaṁ, </span></div><p><div class=verse-container id=ja540:64.4><span>mātā tvamasi pārike”. </span></div><p><div class=verse-container id=ja540:65.1><span>“Namo te kāsirājatthu, </span></div><p><div class=verse-container id=ja540:65.2><span>namo te kāsivaḍḍhana; </span></div><p><div class=verse-container id=ja540:65.3><span>Añjaliṁ te paggaṇhāma, </span></div><p><div class=verse-container id=ja540:65.4><span>yāva sāmānupāpaya. </span></div><p><div class=verse-container id=ja540:66.1><span>Tassa pāde samajjantā, </span></div><p><div class=verse-container id=ja540:66.2><span>mukhañca bhujadassanaṁ; </span></div><p><div class=verse-container id=ja540:66.3><span>Saṁsumbhamānā attānaṁ, </span></div><p><div class=verse-container id=ja540:66.4><span>kālamāgamayāmase”. </span></div><p><div class=verse-container id=ja540:67.1><span>“Brahā vāḷamigākiṇṇaṁ, </span></div><p><div class=verse-container id=ja540:67.2><span>ākāsantaṁva dissati; </span></div><p><div class=verse-container id=ja540:67.3><span>Yattha sāmo hato seti, </span></div><p><div class=verse-container id=ja540:67.4><span>candova patito chamā. </span></div><p><div class=verse-container id=ja540:68.1><span>Brahā vāḷamigākiṇṇaṁ, </span></div><p><div class=verse-container id=ja540:68.2><span>ākāsantaṁva dissati; </span></div><p><div class=verse-container id=ja540:68.3><span>Yattha sāmo hato seti, </span></div><p><div class=verse-container id=ja540:68.4><span>sūriyova patito chamā. </span></div><p><div class=verse-container id=ja540:69.1><span>Brahā vāḷamigākiṇṇaṁ, </span></div><p><div class=verse-container id=ja540:69.2><span>ākāsantaṁva dissati; </span></div><p><div class=verse-container id=ja540:69.3><span>Yattha sāmo hato seti, </span></div><p><div class=verse-container id=ja540:69.4><span>paṁsunā patikunthito. </span></div><p><div class=verse-container id=ja540:70.1><span>Brahā vāḷamigākiṇṇaṁ, </span></div><p><div class=verse-container id=ja540:70.2><span>ākāsantaṁva dissati; </span></div><p><div class=verse-container id=ja540:70.3><span>Yattha sāmo hato seti, </span></div><p><div class=verse-container id=ja540:70.4><span>idheva vasathassame”. </span></div><p><div class=verse-container id=ja540:71.1><span>“Yadi tattha sahassāni, </span></div><p><div class=verse-container id=ja540:71.2><span>satāni niyutāni ca; </span></div><p><div class=verse-container id=ja540:71.3><span>Nevamhākaṁ bhayaṁ koci, </span></div><p><div class=verse-container id=ja540:71.4><span>vane vāḷesu vijjati”. </span></div><p><div class=verse-container id=ja540:72.1><span>Tato andhānamādāya, </span></div><p><div class=verse-container id=ja540:72.2><span>kāsirājā brahāvane; </span></div><p><div class=verse-container id=ja540:72.3><span>Hatthe gahetvā pakkāmi, </span></div><p><div class=verse-container id=ja540:72.4><span>yattha sāmo hato ahu. </span></div><p><div class=verse-container id=ja540:73.1><span>Disvāna patitaṁ sāmaṁ, </span></div><p><div class=verse-container id=ja540:73.2><span>puttakaṁ paṁsukunthitaṁ; </span></div><p><div class=verse-container id=ja540:73.3><span>Apaviddhaṁ brahāraññe, </span></div><p><div class=verse-container id=ja540:73.4><span>candaṁva patitaṁ chamā. </span></div><p><div class=verse-container id=ja540:74.1><span>Disvāna patitaṁ sāmaṁ, </span></div><p><div class=verse-container id=ja540:74.2><span>puttakaṁ paṁsukunthitaṁ; </span></div><p><div class=verse-container id=ja540:74.3><span>Apaviddhaṁ brahāraññe, </span></div><p><div class=verse-container id=ja540:74.4><span>sūriyaṁva patitaṁ chamā. </span></div><p><div class=verse-container id=ja540:75.1><span>Disvāna patitaṁ sāmaṁ, </span></div><p><div class=verse-container id=ja540:75.2><span>puttakaṁ paṁsukunthitaṁ; </span></div><p><div class=verse-container id=ja540:75.3><span>Apaviddhaṁ brahāraññe, </span></div><p><div class=verse-container id=ja540:75.4><span>kalūnaṁ paridevayuṁ. </span></div><p><div class=verse-container id=ja540:76.1><span>Disvāna patitaṁ sāmaṁ, </span></div><p><div class=verse-container id=ja540:76.2><span>puttakaṁ paṁsukunthitaṁ; </span></div><p><div class=verse-container id=ja540:76.3><span>Bāhā paggayha pakkanduṁ, </span></div><p><div class=verse-container id=ja540:76.4><span>“adhammo kira bho iti. </span></div><p><div class=verse-container id=ja540:77.1><span>Bāḷhaṁ kho tvaṁ pamattosi, </span></div><p><div class=verse-container id=ja540:77.2><span>sāma kalyāṇadassana; </span></div><p><div class=verse-container id=ja540:77.3><span>Yo ajjevaṁ gate kāle, </span></div><p><div class=verse-container id=ja540:77.4><span>na kiñci mabhibhāsasi. </span></div><p><div class=verse-container id=ja540:78.1><span>Bāḷhaṁ kho tvaṁ padittosi, </span></div><p><div class=verse-container id=ja540:78.2><span>sāma kalyāṇadassana; </span></div><p><div class=verse-container id=ja540:78.3><span>Yo ajjevaṁ gate kāle, </span></div><p><div class=verse-container id=ja540:78.4><span>na kiñci mabhibhāsasi. </span></div><p><div class=verse-container id=ja540:79.1><span>Bāḷhaṁ kho tvaṁ pakuddhosi, </span></div><p><div class=verse-container id=ja540:79.2><span>sāma kalyāṇadassana; </span></div><p><div class=verse-container id=ja540:79.3><span>Yo ajjevaṁ gate kāle, </span></div><p><div class=verse-container id=ja540:79.4><span>na kiñci mabhibhāsasi. </span></div><p><div class=verse-container id=ja540:80.1><span>Bāḷhaṁ kho tvaṁ pasuttosi, </span></div><p><div class=verse-container id=ja540:80.2><span>sāma kalyāṇadassana; </span></div><p><div class=verse-container id=ja540:80.3><span>Yo ajjevaṁ gate kāle, </span></div><p><div class=verse-container id=ja540:80.4><span>na kiñci mabhibhāsasi. </span></div><p><div class=verse-container id=ja540:81.1><span>Bāḷhaṁ kho tvaṁ vimanosi, </span></div><p><div class=verse-container id=ja540:81.2><span>sāma kalyāṇadassana; </span></div><p><div class=verse-container id=ja540:81.3><span>Yo ajjevaṁ gate kāle, </span></div><p><div class=verse-container id=ja540:81.4><span>na kiñci mabhibhāsasi. </span></div><p><div class=verse-container id=ja540:82.1><span>Jaṭaṁ valinaṁ paṁsugataṁ, </span></div><p><div class=verse-container id=ja540:82.2><span>ko dāni saṇṭhapessati; </span></div><p><div class=verse-container id=ja540:82.3><span>Sāmo ayaṁ kālaṅkato, </span></div><p><div class=verse-container id=ja540:82.4><span>andhānaṁ paricārako. </span></div><p><div class=verse-container id=ja540:83.1><span>Ko me sammajjamādāya, </span></div><p><div class=verse-container id=ja540:83.2><span>sammajjissati assamaṁ; </span></div><p><div class=verse-container id=ja540:83.3><span>Sāmo ayaṁ kālaṅkato, </span></div><p><div class=verse-container id=ja540:83.4><span>andhānaṁ paricārako. </span></div><p><div class=verse-container id=ja540:84.1><span>Ko dāni nhāpayissati, </span></div><p><div class=verse-container id=ja540:84.2><span>sītenuṇhodakena ca; </span></div><p><div class=verse-container id=ja540:84.3><span>Sāmo ayaṁ kālaṅkato, </span></div><p><div class=verse-container id=ja540:84.4><span>andhānaṁ paricārako. </span></div><p><div class=verse-container id=ja540:85.1><span>Ko dāni bhojayissati, </span></div><p><div class=verse-container id=ja540:85.2><span>vanamūlaphalāni ca; </span></div><p><div class=verse-container id=ja540:85.3><span>Sāmo ayaṁ kālaṅkato, </span></div><p><div class=verse-container id=ja540:85.4><span>andhānaṁ paricārako”. </span></div><p><div class=verse-container id=ja540:86.1><span>Disvāna patitaṁ sāmaṁ, </span></div><p><div class=verse-container id=ja540:86.2><span>puttakaṁ paṁsukunthitaṁ; </span></div><p><div class=verse-container id=ja540:86.3><span>Aṭṭitā puttasokena, </span></div><p><div class=verse-container id=ja540:86.4><span>mātā saccaṁ abhāsatha. </span></div><p><div class=verse-container id=ja540:87.1><span>“Yena saccenayaṁ sāmo, </span></div><p><div class=verse-container id=ja540:87.2><span>dhammacārī pure ahu; </span></div><p><div class=verse-container id=ja540:87.3><span>Etena saccavajjena, </span></div><p><div class=verse-container id=ja540:87.4><span>visaṁ sāmassa haññatu. </span></div><p><div class=verse-container id=ja540:88.1><span>Yena saccenayaṁ sāmo, </span></div><p><div class=verse-container id=ja540:88.2><span>brahmacārī pure ahu; </span></div><p><div class=verse-container id=ja540:88.3><span>Etena saccavajjena, </span></div><p><div class=verse-container id=ja540:88.4><span>visaṁ sāmassa haññatu. </span></div><p><div class=verse-container id=ja540:89.1><span>Yena saccenayaṁ sāmo, </span></div><p><div class=verse-container id=ja540:89.2><span>saccavādī pure ahu; </span></div><p><div class=verse-container id=ja540:89.3><span>Etena saccavajjena, </span></div><p><div class=verse-container id=ja540:89.4><span>visaṁ sāmassa haññatu. </span></div><p><div class=verse-container id=ja540:90.1><span>Yena saccenayaṁ sāmo, </span></div><p><div class=verse-container id=ja540:90.2><span>mātāpettibharo ahu; </span></div><p><div class=verse-container id=ja540:90.3><span>Etena saccavajjena, </span></div><p><div class=verse-container id=ja540:90.4><span>visaṁ sāmassa haññatu. </span></div><p><div class=verse-container id=ja540:91.1><span>Yena saccenayaṁ sāmo, </span></div><p><div class=verse-container id=ja540:91.2><span>kule jeṭṭhāpacāyiko; </span></div><p><div class=verse-container id=ja540:91.3><span>Etena saccavajjena, </span></div><p><div class=verse-container id=ja540:91.4><span>visaṁ sāmassa haññatu. </span></div><p><div class=verse-container id=ja540:92.1><span>Yena saccenayaṁ sāmo, </span></div><p><div class=verse-container id=ja540:92.2><span>pāṇā piyataro mama; </span></div><p><div class=verse-container id=ja540:92.3><span>Etena saccavajjena, </span></div><p><div class=verse-container id=ja540:92.4><span>visaṁ sāmassa haññatu. </span></div><p><div class=verse-container id=ja540:93.1><span>Yaṁ kiñcitthi kataṁ puññaṁ, </span></div><p><div class=verse-container id=ja540:93.2><span>Mayhañceva pitucca te; </span></div><p><div class=verse-container id=ja540:93.3><span>Sabbena tena kusalena, </span></div><p><div class=verse-container id=ja540:93.4><span>Visaṁ sāmassa haññatu”. </span></div><p><div class=verse-container id=ja540:94.1><span>Disvāna patitaṁ sāmaṁ, </span></div><p><div class=verse-container id=ja540:94.2><span>puttakaṁ paṁsukunthitaṁ; </span></div><p><div class=verse-container id=ja540:94.3><span>Aṭṭito puttasokena, </span></div><p><div class=verse-container id=ja540:94.4><span>pitā saccaṁ abhāsatha. </span></div><p><div class=verse-container id=ja540:95.1><span>“Yena saccenayaṁ sāmo, </span></div><p><div class=verse-container id=ja540:95.2><span>dhammacārī pure ahu; </span></div><p><div class=verse-container id=ja540:95.3><span>Etena saccavajjena, </span></div><p><div class=verse-container id=ja540:95.4><span>visaṁ sāmassa haññatu. </span></div><p><div class=verse-container id=ja540:96.1><span>Yena saccenayaṁ sāmo, </span></div><p><div class=verse-container id=ja540:96.2><span>brahmacārī pure ahu; </span></div><p><div class=verse-container id=ja540:96.3><span>Etena saccavajjena, </span></div><p><div class=verse-container id=ja540:96.4><span>visaṁ sāmassa haññatu. </span></div><p><div class=verse-container id=ja540:97.1><span>Yena saccenayaṁ sāmo, </span></div><p><div class=verse-container id=ja540:97.2><span>saccavādī pure ahu; </span></div><p><div class=verse-container id=ja540:97.3><span>Etena saccavajjena, </span></div><p><div class=verse-container id=ja540:97.4><span>visaṁ sāmassa haññatu. </span></div><p><div class=verse-container id=ja540:98.1><span>Yena saccenayaṁ sāmo, </span></div><p><div class=verse-container id=ja540:98.2><span>mātāpettibharo ahu; </span></div><p><div class=verse-container id=ja540:98.3><span>Etena saccavajjena, </span></div><p><div class=verse-container id=ja540:98.4><span>visaṁ sāmassa haññatu. </span></div><p><div class=verse-container id=ja540:99.1><span>Yena saccenayaṁ sāmo, </span></div><p><div class=verse-container id=ja540:99.2><span>kule jeṭṭhāpacāyiko; </span></div><p><div class=verse-container id=ja540:99.3><span>Etena saccavajjena, </span></div><p><div class=verse-container id=ja540:99.4><span>visaṁ sāmassa haññatu. </span></div><p><div class=verse-container id=ja540:100.1><span>Yena saccenayaṁ sāmo, </span></div><p><div class=verse-container id=ja540:100.2><span>pāṇā piyataro mama; </span></div><p><div class=verse-container id=ja540:100.3><span>Etena saccavajjena, </span></div><p><div class=verse-container id=ja540:100.4><span>visaṁ sāmassa haññatu. </span></div><p><div class=verse-container id=ja540:101.1><span>Yaṁ kiñcitthi kataṁ puññaṁ, </span></div><p><div class=verse-container id=ja540:101.2><span>Mayhañceva mātucca te; </span></div><p><div class=verse-container id=ja540:101.3><span>Sabbena tena kusalena, </span></div><p><div class=verse-container id=ja540:101.4><span>Visaṁ sāmassa haññatu. </span></div><p><div class=verse-container id=ja540:102.1><span>Sā devatā antarahitā, </span></div><p><div class=verse-container id=ja540:102.2><span>pabbate gandhamādane; </span></div><p><div class=verse-container id=ja540:102.3><span>Sāmassa anukampāya, </span></div><p><div class=verse-container id=ja540:102.4><span>imaṁ saccaṁ abhāsatha. </span></div><p><div class=verse-container id=ja540:103.1><span>Pabbatyāhaṁ gandhamādane, </span></div><p><div class=verse-container id=ja540:103.2><span>cirarattanivāsinī; </span></div><p><div class=verse-container id=ja540:103.3><span>Na me piyataro koci, </span></div><p><div class=verse-container id=ja540:103.4><span>añño sāmena vijjati; </span></div><p><div class=verse-container id=ja540:103.5><span>Etena saccavajjena, </span></div><p><div class=verse-container id=ja540:103.6><span>visaṁ sāmassa haññatu. </span></div><p><div class=verse-container id=ja540:104.1><span>Sabbe vanā gandhamayā, </span></div><p><div class=verse-container id=ja540:104.2><span>pabbate gandhamādane; </span></div><p><div class=verse-container id=ja540:104.3><span>Etena saccavajjena, </span></div><p><div class=verse-container id=ja540:104.4><span>visaṁ sāmassa haññatu”. </span></div><p><div class=verse-container id=ja540:105.1><span>Tesaṁ lālappamānānaṁ, </span></div><p><div class=verse-container id=ja540:105.2><span>bahuṁ kāruññasañhitaṁ; </span></div><p><div class=verse-container id=ja540:105.3><span>Khippaṁ sāmo samuṭṭhāsi, </span></div><p><div class=verse-container id=ja540:105.4><span>yuvā kalyāṇadassano. </span></div><p><div class=verse-container id=ja540:106.1><span>“Sāmohamasmi bhaddaṁ vo, </span></div><p><div class=verse-container id=ja540:106.2><span>Sotthināmhi samuṭṭhito; </span></div><p><div class=verse-container id=ja540:106.3><span>Mā bāḷhaṁ paridevetha, </span></div><p><div class=verse-container id=ja540:106.4><span>Mañjunābhivadetha maṁ”. </span></div><p><div class=verse-container id=ja540:107.1><span>“Svāgataṁ te mahārāja, </span></div><p><div class=verse-container id=ja540:107.2><span>atho te adurāgataṁ; </span></div><p><div class=verse-container id=ja540:107.3><span>Issarosi anuppatto, </span></div><p><div class=verse-container id=ja540:107.4><span>yaṁ idhatthi pavedaya. </span></div><p><div class=verse-container id=ja540:108.1><span>Tindukāni piyālāni, </span></div><p><div class=verse-container id=ja540:108.2><span>madhuke kāsumāriyo; </span></div><p><div class=verse-container id=ja540:108.3><span>Phalāni khuddakappāni, </span></div><p><div class=verse-container id=ja540:108.4><span>bhuñja rāja varaṁ varaṁ. </span></div><p><div class=verse-container id=ja540:109.1><span>Atthi me pānīyaṁ sītaṁ, </span></div><p><div class=verse-container id=ja540:109.2><span>ābhataṁ girigabbharā; </span></div><p><div class=verse-container id=ja540:109.3><span>Tato piva mahārāja, </span></div><p><div class=verse-container id=ja540:109.4><span>sace tvaṁ abhikaṅkhasi”. </span></div><p><div class=verse-container id=ja540:110.1><span>“Sammuyhāmi pamuyhāmi, </span></div><p><div class=verse-container id=ja540:110.2><span>sabbā muyhanti me disā; </span></div><p><div class=verse-container id=ja540:110.3><span>Petaṁ taṁ sāma maddakkhiṁ, </span></div><p><div class=verse-container id=ja540:110.4><span>ko nu tvaṁ sāma jīvasi”. </span></div><p><div class=verse-container id=ja540:111.1><span>“Api jīvaṁ mahārāja, </span></div><p><div class=verse-container id=ja540:111.2><span>purisaṁ gāḷhavedanaṁ; </span></div><p><div class=verse-container id=ja540:111.3><span>Upanītamanasaṅkappaṁ, </span></div><p><div class=verse-container id=ja540:111.4><span>jīvantaṁ maññate mataṁ. </span></div><p><div class=verse-container id=ja540:112.1><span>Api jīvaṁ mahārāja, </span></div><p><div class=verse-container id=ja540:112.2><span>purisaṁ gāḷhavedanaṁ; </span></div><p><div class=verse-container id=ja540:112.3><span>Taṁ nirodhagataṁ santaṁ, </span></div><p><div class=verse-container id=ja540:112.4><span>jīvantaṁ maññate mataṁ. </span></div><p><div class=verse-container id=ja540:113.1><span>Yo mātaraṁ pitaraṁ vā, </span></div><p><div class=verse-container id=ja540:113.2><span>macco dhammena posati; </span></div><p><div class=verse-container id=ja540:113.3><span>Devāpi naṁ tikicchanti, </span></div><p><div class=verse-container id=ja540:113.4><span>mātāpettibharaṁ naraṁ. </span></div><p><div class=verse-container id=ja540:114.1><span>Yo mātaraṁ pitaraṁ vā, </span></div><p><div class=verse-container id=ja540:114.2><span>macco dhammena posati; </span></div><p><div class=verse-container id=ja540:114.3><span>Idheva naṁ pasaṁsanti, </span></div><p><div class=verse-container id=ja540:114.4><span>pecca sagge pamodati”. </span></div><p><div class=verse-container id=ja540:115.1><span>“Esa bhiyyo pamuyhāmi, </span></div><p><div class=verse-container id=ja540:115.2><span>Sabbā muyhanti me disā; </span></div><p><div class=verse-container id=ja540:115.3><span>Saraṇaṁ taṁ sāma gacchāmi, </span></div><p><div class=verse-container id=ja540:115.4><span>Tvañca me saraṇaṁ bhava”. </span></div><p><div class=verse-container id=ja540:116.1><span>“Dhammaṁ cara mahārāja, </span></div><p><div class=verse-container id=ja540:116.2><span>mātāpitūsu khattiya; </span></div><p><div class=verse-container id=ja540:116.3><span>Idha dhammaṁ caritvāna, </span></div><p><div class=verse-container id=ja540:116.4><span>rāja saggaṁ gamissasi. </span></div><p><div class=verse-container id=ja540:117.1><span>Dhammaṁ cara mahārāja, </span></div><p><div class=verse-container id=ja540:117.2><span>puttadāresu khattiya; </span></div><p><div class=verse-container id=ja540:117.3><span>Idha dhammaṁ caritvāna, </span></div><p><div class=verse-container id=ja540:117.4><span>rāja saggaṁ gamissasi. </span></div><p><div class=verse-container id=ja540:118.1><span>Dhammaṁ cara mahārāja, </span></div><p><div class=verse-container id=ja540:118.2><span>mittāmaccesu khattiya; </span></div><p><div class=verse-container id=ja540:118.3><span>Idha dhammaṁ caritvāna, </span></div><p><div class=verse-container id=ja540:118.4><span>rāja saggaṁ gamissasi. </span></div><p><div class=verse-container id=ja540:119.1><span>Dhammaṁ cara mahārāja, </span></div><p><div class=verse-container id=ja540:119.2><span>vāhanesu balesu ca; </span></div><p><div class=verse-container id=ja540:119.3><span>Idha dhammaṁ caritvāna, </span></div><p><div class=verse-container id=ja540:119.4><span>rāja saggaṁ gamissasi. </span></div><p><div class=verse-container id=ja540:120.1><span>Dhammaṁ cara mahārāja, </span></div><p><div class=verse-container id=ja540:120.2><span>gāmesu nigamesu ca; </span></div><p><div class=verse-container id=ja540:120.3><span>Idha dhammaṁ caritvāna, </span></div><p><div class=verse-container id=ja540:120.4><span>rāja saggaṁ gamissasi. </span></div><p><div class=verse-container id=ja540:121.1><span>Dhammaṁ cara mahārāja, </span></div><p><div class=verse-container id=ja540:121.2><span>raṭṭhesu janapadesu ca; </span></div><p><div class=verse-container id=ja540:121.3><span>Idha dhammaṁ caritvāna, </span></div><p><div class=verse-container id=ja540:121.4><span>rāja saggaṁ gamissasi. </span></div><p><div class=verse-container id=ja540:122.1><span>Dhammaṁ cara mahārāja, </span></div><p><div class=verse-container id=ja540:122.2><span>samaṇabrāhmaṇesu ca; </span></div><p><div class=verse-container id=ja540:122.3><span>Idha dhammaṁ caritvāna, </span></div><p><div class=verse-container id=ja540:122.4><span>rāja saggaṁ gamissasi. </span></div><p><div class=verse-container id=ja540:123.1><span>Dhammaṁ cara mahārāja, </span></div><p><div class=verse-container id=ja540:123.2><span>migapakkhīsu khattiya; </span></div><p><div class=verse-container id=ja540:123.3><span>Idha dhammaṁ caritvāna, </span></div><p><div class=verse-container id=ja540:123.4><span>rāja saggaṁ gamissasi. </span></div><p><div class=verse-container id=ja540:124.1><span>Dhammaṁ cara mahārāja, </span></div><p><div class=verse-container id=ja540:124.2><span>dhammo ciṇṇo sukhāvaho; </span></div><p><div class=verse-container id=ja540:124.3><span>Idha dhammaṁ caritvāna, </span></div><p><div class=verse-container id=ja540:124.4><span>rāja saggaṁ gamissasi. </span></div><p><div class=verse-container id=ja540:125.1><span>Dhammaṁ cara mahārāja, </span></div><p><div class=verse-container id=ja540:125.2><span>saindā devā sabrahmakā; </span></div><p><div class=verse-container id=ja540:125.3><span>Suciṇṇena divaṁ pattā, </span></div><p><div class=verse-container id=ja540:125.4><span>mā dhammaṁ rāja pāmado”ti. </span></div><p><div class=verse-container id=ja540:126.1><span>Suvaṇṇasāmajātakaṁ tatiyaṁ. </span></div><div class=flex-between><a href=/canon/en/pli/ms/sutta/kn/ja/ja0539.html>Previous</a><a href=/canon/en/pli/ms/sutta/kn/ja/ja0541.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>