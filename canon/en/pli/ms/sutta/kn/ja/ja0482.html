<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0481.html>Previous</a><a href=/canon/en/pli/ms/sutta/kn/ja/ja0483.html>Next</a></div><p id=ja482:0.1><span class=root>Jātaka </span><br><p id=ja482:0.2><span class=root>Terasakanipāta </span><br><p id=ja482:0.3><span class=root>Ambavagga </span><br><p id=ja482:0.4><span class="root big-bold">9. Rurumigarājajātaka </span><br><p id=ja482:1.1><span class=root>“Tassa gāmavaraṁ dammi, </span><br><p id=ja482:1.2><span class=root>Nāriyo ca alaṅkatā; </span><br><p id=ja482:1.3><span class=root>Yo metaṁ migamakkhāti, </span><br><p id=ja482:1.4><span class=root>Migānaṁ migamuttamaṁ”. </span><br><p id=ja482:2.1><span class=root>“Mayhaṁ gāmavaraṁ dehi, </span><br><p id=ja482:2.2><span class=root>nāriyo ca alaṅkatā; </span><br><p id=ja482:2.3><span class=root>Ahaṁ te migamakkhissaṁ, </span><br><p id=ja482:2.4><span class=root>migānaṁ migamuttamaṁ. </span><br><p id=ja482:3.1><span class=root>Etasmiṁ vanasaṇḍasmiṁ, </span><br><p id=ja482:3.2><span class=root>ambā sālā ca pupphitā; </span><br><p id=ja482:3.3><span class=root>Indagopakasañchannā, </span><br><p id=ja482:3.4><span class=root>ettheso tiṭṭhate migo”. </span><br><p id=ja482:4.1><span class=root>“Dhanuṁ advejjhaṁ katvāna, </span><br><p id=ja482:4.2><span class=root>usuṁ sannayhupāgami; </span><br><p id=ja482:4.3><span class=root>Migo ca disvā rājānaṁ, </span><br><p id=ja482:4.4><span class=root>dūrato ajjhabhāsatha. </span><br><p id=ja482:5.1><span class=root>Āgamehi mahārāja, </span><br><p id=ja482:5.2><span class=root>mā maṁ vijjhi rathesabha; </span><br><p id=ja482:5.3><span class=root>Ko nu te idamakkhāsi, </span><br><p id=ja482:5.4><span class=root>ettheso tiṭṭhate migo”. </span><br><p id=ja482:6.1><span class=root>“Esa pāpacaro poso, </span><br><p id=ja482:6.2><span class=root>samma tiṭṭhati ārakā; </span><br><p id=ja482:6.3><span class=root>Soyaṁ me idamakkhāsi, </span><br><p id=ja482:6.4><span class=root>ettheso tiṭṭhate migo”. </span><br><p id=ja482:7.1><span class=root>“Saccaṁ kireva māhaṁsu, </span><br><p id=ja482:7.2><span class=root>narā ekacciyā idha; </span><br><p id=ja482:7.3><span class=root>Kaṭṭhaṁ niplavitaṁ seyyo, </span><br><p id=ja482:7.4><span class=root>na tvevekacciyo naro”. </span><br><p id=ja482:8.1><span class=root>“Kiṁ nu ruru garahasi migānaṁ, </span><br><p id=ja482:8.2><span class=root>Kiṁ pakkhīnaṁ kiṁ pana mānusānaṁ; </span><br><p id=ja482:8.3><span class=root>Bhayañhi maṁ vindatinapparūpaṁ, </span><br><p id=ja482:8.4><span class=root>Sutvāna taṁ mānusiṁ bhāsamānaṁ”. </span><br><p id=ja482:9.1><span class=root>“Yamuddhariṁ vāhane vuyhamānaṁ, </span><br><p id=ja482:9.2><span class=root>Mahodake salile sīghasote; </span><br><p id=ja482:9.3><span class=root>Tatonidānaṁ bhayamāgataṁ mama, </span><br><p id=ja482:9.4><span class=root>Dukkho have rāja asabbhi saṅgamo”. </span><br><p id=ja482:10.1><span class=root>“Sohaṁ catuppattamimaṁ vihaṅgamaṁ, </span><br><p id=ja482:10.2><span class=root>Tanucchidaṁ hadaye ossajāmi; </span><br><p id=ja482:10.3><span class=root>Hanāmi taṁ mittadubbhiṁ akiccakāriṁ, </span><br><p id=ja482:10.4><span class=root>Yo tādisaṁ kammakataṁ na jāne”. </span><br><p id=ja482:11.1><span class=root>“Dhīrassa bālassa have janinda, </span><br><p id=ja482:11.2><span class=root>Santo vadhaṁ nappasaṁsanti jātu; </span><br><p id=ja482:11.3><span class=root>Kāmaṁ gharaṁ gacchatu pāpadhammo, </span><br><p id=ja482:11.4><span class=root>Yañcassa bhaṭṭhaṁ tadetassa dehi; </span><br><p id=ja482:11.5><span class=root>Ahañca te kāmakaro bhavāmi”. </span><br><p id=ja482:12.1><span class=root>“Addhā rurū aññataro sataṁ so, </span><br><p id=ja482:12.2><span class=root>Yo dubbhato mānusassa na dubbhi; </span><br><p id=ja482:12.3><span class=root>Kāmaṁ gharaṁ gacchatu pāpadhammo, </span><br><p id=ja482:12.4><span class=root>Yañcassa bhaṭṭhaṁ tadetassa dammi; </span><br><p id=ja482:12.5><span class=root>Ahañca te kāmacāraṁ dadāmi”. </span><br><p id=ja482:13.1><span class=root>“Suvijānaṁ siṅgālānaṁ, </span><br><p id=ja482:13.2><span class=root>sakuṇānañca vassitaṁ; </span><br><p id=ja482:13.3><span class=root>Manussavassitaṁ rāja, </span><br><p id=ja482:13.4><span class=root>dubbijānataraṁ tato. </span><br><p id=ja482:14.1><span class=root>Api ce maññatī poso, </span><br><p id=ja482:14.2><span class=root>ñāti mitto sakhāti vā; </span><br><p id=ja482:14.3><span class=root>Yo pubbe sumano hutvā, </span><br><p id=ja482:14.4><span class=root>pacchā sampajjate diso”. </span><br><p id=ja482:15.1><span class=root>“Samāgatā jānapadā, </span><br><p id=ja482:15.2><span class=root>negamā ca samāgatā; </span><br><p id=ja482:15.3><span class=root>Migā sassāni khādanti, </span><br><p id=ja482:15.4><span class=root>taṁ devo paṭisedhatu”. </span><br><p id=ja482:16.1><span class=root>“Kāmaṁ janapado māsi, </span><br><p id=ja482:16.2><span class=root>raṭṭhañcāpi vinassatu; </span><br><p id=ja482:16.3><span class=root>Na tvevāhaṁ ruruṁ dubbhe, </span><br><p id=ja482:16.4><span class=root>datvā abhayadakkhiṇaṁ. </span><br><p id=ja482:17.1><span class=root>Mā me janapado āsi, </span><br><p id=ja482:17.2><span class=root>raṭṭhañcāpi vinassatu; </span><br><p id=ja482:17.3><span class=root>Na tvevāhaṁ migarājassa, </span><br><p id=ja482:17.4><span class=root>varaṁ datvā musā bhaṇe”ti. </span><br><p id=ja482:18.1><span class=root>Rurumigarājajātakaṁ navamaṁ. </span><br></main><footer class="container footer"><small><a href=/about/>Contact info</a></small></footer>