<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0487.html>Previous</a><a href=/canon/en/pli/ms/sutta/kn/ja/ja0489.html>Next</a></div><p id=ja488:0.1><span class=root>Jātaka </span><br><p id=ja488:0.2><span class=root>Pakiṇṇakanipāta </span><br><p id=ja488:0.3><span class=root>Sālikedāravagga </span><br><p id=ja488:0.4><span class="root big-bold">5. Bhisajātaka </span><br><p id=ja488:1.1><span class=root>“Assaṁ gavaṁ rajataṁ jātarūpaṁ, </span><br><p id=ja488:1.2><span class=root>Bhariyañca so idha labhataṁ manāpaṁ; </span><br><p id=ja488:1.3><span class=root>Puttehi dārehi samaṅgi hotu, </span><br><p id=ja488:1.4><span class=root>Bhisāni te brāhmaṇa yo ahāsi”. </span><br><p id=ja488:2.1><span class=root>“Mālañca so kāsikacandanañca, </span><br><p id=ja488:2.2><span class=root>Dhāretu puttassa bahū bhavantu; </span><br><p id=ja488:2.3><span class=root>Kāmesu tibbaṁ kurutaṁ apekkhaṁ, </span><br><p id=ja488:2.4><span class=root>Bhisāni te brāhmaṇa yo ahāsi”. </span><br><p id=ja488:3.1><span class=root>“Pahūtadhañño kasimā yasassī, </span><br><p id=ja488:3.2><span class=root>Putte gihī dhanimā sabbakāme; </span><br><p id=ja488:3.3><span class=root>Vayaṁ apassaṁ gharamāvasātu, </span><br><p id=ja488:3.4><span class=root>Bhisāni te brāhmaṇa yo ahāsi. </span><br><p id=ja488:4.1><span class=root>So khattiyo hotu pasayhakārī, </span><br><p id=ja488:4.2><span class=root>Rājābhirājā balavā yasassī; </span><br><p id=ja488:4.3><span class=root>Sa cāturantaṁ mahimāvasātu, </span><br><p id=ja488:4.4><span class=root>Bhisāni te brāhmaṇa yo ahāsi. </span><br><p id=ja488:5.1><span class=root>So brāhmaṇo hotu avītarāgo, </span><br><p id=ja488:5.2><span class=root>Muhuttanakkhattapathesu yutto; </span><br><p id=ja488:5.3><span class=root>Pūjetu naṁ raṭṭhapatī yasassī, </span><br><p id=ja488:5.4><span class=root>Bhisāni te brāhmaṇa yo ahāsi. </span><br><p id=ja488:6.1><span class=root>Ajjhāyakaṁ sabbasamantavedaṁ, </span><br><p id=ja488:6.2><span class=root>Tapassīnaṁ maññatu sabbaloko; </span><br><p id=ja488:6.3><span class=root>Pūjentu naṁ jānapadā samecca, </span><br><p id=ja488:6.4><span class=root>Bhisāni te brāhmaṇa yo ahāsi. </span><br><p id=ja488:7.1><span class=root>Catussadaṁ gāmavaraṁ samiddhaṁ, </span><br><p id=ja488:7.2><span class=root>Dinnañhi so bhuñjatu vāsavena; </span><br><p id=ja488:7.3><span class=root>Avītarāgo maraṇaṁ upetu, </span><br><p id=ja488:7.4><span class=root>Bhisāni te brāhmaṇa yo ahāsi. </span><br><p id=ja488:8.1><span class=root>So gāmaṇī hotu sahāyamajjhe, </span><br><p id=ja488:8.2><span class=root>Naccehi gītehi pamodamāno; </span><br><p id=ja488:8.3><span class=root>So rājato byasana mālattha kiñci, </span><br><p id=ja488:8.4><span class=root>Bhisāni te brāhmaṇa yo ahāsi. </span><br><p id=ja488:9.1><span class=root>Yaṁ ekarājā pathaviṁ vijetvā, </span><br><p id=ja488:9.2><span class=root>Itthīsahassāna ṭhapetu aggaṁ; </span><br><p id=ja488:9.3><span class=root>Sīmantinīnaṁ pavarā bhavātu, </span><br><p id=ja488:9.4><span class=root>Bhisāni te brāhmaṇa yā ahāsi. </span><br><p id=ja488:10.1><span class=root>Isīnañhi sā sabbasamāgatānaṁ, </span><br><p id=ja488:10.2><span class=root>Bhuñjeyya sāduṁ avikampamānā; </span><br><p id=ja488:10.3><span class=root>Carātu lābhena vikatthamānā, </span><br><p id=ja488:10.4><span class=root>Bhisāni te brāhmaṇa yā ahāsi. </span><br><p id=ja488:11.1><span class=root>Āvāsiko hotu mahāvihāre, </span><br><p id=ja488:11.2><span class=root>Navakammiko hotu gajaṅgalāyaṁ; </span><br><p id=ja488:11.3><span class=root>Ālokasandhiṁ divasaṁ karotu, </span><br><p id=ja488:11.4><span class=root>Bhisāni te brāhmaṇa yo ahāsi. </span><br><p id=ja488:12.1><span class=root>So bajjhatū pāsasatehi chabbhi, </span><br><p id=ja488:12.2><span class=root>Rammā vanā niyyatu rājadhāniṁ; </span><br><p id=ja488:12.3><span class=root>Tuttehi so haññatu pācanehi, </span><br><p id=ja488:12.4><span class=root>Bhisāni te brāhmaṇa yo ahāsi. </span><br><p id=ja488:13.1><span class=root>Alakkamālī tipukaṇṇaviddho, </span><br><p id=ja488:13.2><span class=root>Laṭṭhīhato sappamukhaṁ upetu; </span><br><p id=ja488:13.3><span class=root>Sakacchabandho visikhaṁ carātu, </span><br><p id=ja488:13.4><span class=root>Bhisāni te brāhmaṇa yo ahāsi”. </span><br><p id=ja488:14.1><span class=root>“Yo ve anaṭṭhaṁva naṭṭhanti cāha, </span><br><p id=ja488:14.2><span class=root>Kāmeva so labhataṁ bhuñjatañca; </span><br><p id=ja488:14.3><span class=root>Agāramajjhe maraṇaṁ upetu, </span><br><p id=ja488:14.4><span class=root>Yo vā bhonto saṅkati kañcideva”. </span><br><p id=ja488:15.1><span class=root>“Yadesamānā vicaranti loke, </span><br><p id=ja488:15.2><span class=root>Iṭṭhañca kantañca bahūnametaṁ; </span><br><p id=ja488:15.3><span class=root>Piyaṁ manuññaṁ cidha jīvaloke, </span><br><p id=ja488:15.4><span class=root>Kasmā isayo nappasaṁsanti kāme”. </span><br><p id=ja488:16.1><span class=root>“Kāmesu ve haññare bajjhare ca, </span><br><p id=ja488:16.2><span class=root>Kāmesu dukkhañca bhayañca jātaṁ; </span><br><p id=ja488:16.3><span class=root>Kāmesu bhūtādhipatī pamattā, </span><br><p id=ja488:16.4><span class=root>Pāpāni kammāni karonti mohā. </span><br><p id=ja488:17.1><span class=root>Te pāpadhammā pasavetva pāpaṁ, </span><br><p id=ja488:17.2><span class=root>Kāyassa bhedā nirayaṁ vajanti; </span><br><p id=ja488:17.3><span class=root>Ādīnavaṁ kāmaguṇesu disvā, </span><br><p id=ja488:17.4><span class=root>Tasmā isayo nappasaṁsanti kāme”. </span><br><p id=ja488:18.1><span class=root>“Vīmaṁsamāno isino bhisāni, </span><br><p id=ja488:18.2><span class=root>Tīre gahetvāna thale nidhesiṁ; </span><br><p id=ja488:18.3><span class=root>Suddhā apāpā isayo vasanti, </span><br><p id=ja488:18.4><span class=root>Etāni te brahmacārī bhisāni”. </span><br><p id=ja488:19.1><span class=root>“Na te naṭā no pana kīḷaneyyā, </span><br><p id=ja488:19.2><span class=root>Na bandhavā no pana te sahāyā; </span><br><p id=ja488:19.3><span class=root>Kismiṁ vupatthambha sahassanetta, </span><br><p id=ja488:19.4><span class=root>Isīhi tvaṁ kīḷasi devarāja”. </span><br><p id=ja488:20.1><span class=root>“Ācariyo mesi pitā ca mayhaṁ, </span><br><p id=ja488:20.2><span class=root>Esā patiṭṭhā khalitassa brahme; </span><br><p id=ja488:20.3><span class=root>Ekāparādhaṁ khama bhūripañña, </span><br><p id=ja488:20.4><span class=root>Na paṇḍitā kodhabalā bhavanti”. </span><br><p id=ja488:21.1><span class=root>“Suvāsitaṁ isinaṁ ekarattaṁ, </span><br><p id=ja488:21.2><span class=root>Yaṁ vāsavaṁ bhūtapatiddasāma; </span><br><p id=ja488:21.3><span class=root>Sabbeva bhonto sumanā bhavantu, </span><br><p id=ja488:21.4><span class=root>Yaṁ brāhmaṇo paccupādī bhisāni”. </span><br><p id=ja488:22.1><span class=root>“Ahañca sāriputto ca, </span><br><p id=ja488:22.2><span class=root>moggallāno ca kassapo; </span><br><p id=ja488:22.3><span class=root>Anuruddho puṇṇo ānando, </span><br><p id=ja488:22.4><span class=root>tadāsuṁ satta bhātaro. </span><br><p id=ja488:23.1><span class=root>Bhaginī uppalavaṇṇā ca, </span><br><p id=ja488:23.2><span class=root>dāsī khujjuttarā tadā; </span><br><p id=ja488:23.3><span class=root>Citto gahapati dāso, </span><br><p id=ja488:23.4><span class=root>yakkho sātāgiro tadā. </span><br><p id=ja488:24.1><span class=root>Pālileyyo tadā nāgo, </span><br><p id=ja488:24.2><span class=root>madhudo seṭṭhavānaro; </span><br><p id=ja488:24.3><span class=root>Kāḷudāyī tadā sakko, </span><br><p id=ja488:24.4><span class=root>evaṁ dhāretha jātakanti”. </span><br><p id=ja488:25.1><span class=root>Bhisajātakaṁ pañcamaṁ. </span><br></main><footer class="container footer"><small><a href=/about/>Contact info</a></small></footer>