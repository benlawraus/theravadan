<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0521.html>Previous</a><a href=/canon/en/pli/ms/sutta/kn/ja/ja0523.html>Next</a></div><p><div class=verse-container id=ja522:0.1><span>Jātaka </span></div><p><div class=verse-container id=ja522:0.2><span>Cattālīsanipāta </span></div><p><div class=verse-container id=ja522:0.3><span>Tesakuṇavagga </span></div><p><div class=verse-container id=ja522:0.4><span class=big-bold>2. Sarabhaṅgajātaka </span></div><p><div class=verse-container id=ja522:1.1><span>“Alaṅkatā kuṇḍalino suvatthā, </span></div><p><div class=verse-container id=ja522:1.2><span>Veḷuriyamuttātharukhaggabandhā; </span></div><p><div class=verse-container id=ja522:1.3><span>Rathesabhā tiṭṭhatha ke nu tumhe, </span></div><p><div class=verse-container id=ja522:1.4><span>Kathaṁ vo jānanti manussaloke”. </span></div><p><div class=verse-container id=ja522:2.1><span>“Ahamaṭṭhako bhīmaratho panāyaṁ, </span></div><p><div class=verse-container id=ja522:2.2><span>Kāliṅgarājā pana uggatoyaṁ; </span></div><p><div class=verse-container id=ja522:2.3><span>Susaññatānaṁ isīnaṁ dassanāya, </span></div><p><div class=verse-container id=ja522:2.4><span>Idhāgatā pucchitāyemha pañhe”. </span></div><p><div class=verse-container id=ja522:3.1><span>“Vehāyasaṁ tiṭṭhasi antalikkhe, </span></div><p><div class=verse-container id=ja522:3.2><span>Pathaddhuno pannaraseva cando; </span></div><p><div class=verse-container id=ja522:3.3><span>Pucchāmi taṁ yakkha mahānubhāva, </span></div><p><div class=verse-container id=ja522:3.4><span>Kathaṁ taṁ jānanti manussaloke”. </span></div><p><div class=verse-container id=ja522:4.1><span>“Yamāhu devesu sujampatīti, </span></div><p><div class=verse-container id=ja522:4.2><span>Maghavāti taṁ āhu manussaloke; </span></div><p><div class=verse-container id=ja522:4.3><span>Sa devarājā idamajja patto, </span></div><p><div class=verse-container id=ja522:4.4><span>Susaññatānaṁ isīnaṁ dassanāya”. </span></div><p><div class=verse-container id=ja522:5.1><span>“Dūre sutā no isayo samāgatā, </span></div><p><div class=verse-container id=ja522:5.2><span>Mahiddhikā iddhiguṇūpapannā; </span></div><p><div class=verse-container id=ja522:5.3><span>Vandāmi te ayire pasannacitto, </span></div><p><div class=verse-container id=ja522:5.4><span>Ye jīvalokettha manussaseṭṭhā”. </span></div><p><div class=verse-container id=ja522:6.1><span>“Gandho isīnaṁ ciradikkhitānaṁ, </span></div><p><div class=verse-container id=ja522:6.2><span>Kāyā cuto gacchati mālutena; </span></div><p><div class=verse-container id=ja522:6.3><span>Ito paṭikkamma sahassanetta, </span></div><p><div class=verse-container id=ja522:6.4><span>Gandho isīnaṁ asuci devarāja”. </span></div><p><div class=verse-container id=ja522:7.1><span>“Gandho isīnaṁ ciradikkhitānaṁ, </span></div><p><div class=verse-container id=ja522:7.2><span>Kāyā cuto gacchatu mālutena; </span></div><p><div class=verse-container id=ja522:7.3><span>Vicitrapupphaṁ surabhiṁva mālaṁ, </span></div><p><div class=verse-container id=ja522:7.4><span>Gandhañca etaṁ pāṭikaṅkhāma bhante; </span></div><p><div class=verse-container id=ja522:7.5><span>Na hettha devā paṭikkūlasaññino”. </span></div><p><div class=verse-container id=ja522:8.1><span>“Purindado bhūtapatī yasassī, </span></div><p><div class=verse-container id=ja522:8.2><span>Devānamindo sakko maghavā sujampati; </span></div><p><div class=verse-container id=ja522:8.3><span>Sa devarājā asuragaṇappamaddano, </span></div><p><div class=verse-container id=ja522:8.4><span>Okāsamākaṅkhati pañha pucchituṁ. </span></div><p><div class=verse-container id=ja522:9.1><span>Ko nevimesaṁ idha paṇḍitānaṁ, </span></div><p><div class=verse-container id=ja522:9.2><span>Pañhe puṭṭho nipuṇe byākarissati; </span></div><p><div class=verse-container id=ja522:9.3><span>Tiṇṇañca raññaṁ manujādhipānaṁ, </span></div><p><div class=verse-container id=ja522:9.4><span>Devānamindassa ca vāsavassa”. </span></div><p><div class=verse-container id=ja522:10.1><span>“Ayaṁ isi sarabhaṅgo tapassī, </span></div><p><div class=verse-container id=ja522:10.2><span>Yato jāto virato methunasmā; </span></div><p><div class=verse-container id=ja522:10.3><span>Āceraputto suvinītarūpo, </span></div><p><div class=verse-container id=ja522:10.4><span>So nesaṁ pañhāni viyākarissati”. </span></div><p><div class=verse-container id=ja522:11.1><span>“Koṇḍañña pañhāni viyākarohi, </span></div><p><div class=verse-container id=ja522:11.2><span>Yācanti taṁ isayo sādhurūpā; </span></div><p><div class=verse-container id=ja522:11.3><span>Koṇḍañña eso manujesu dhammo, </span></div><p><div class=verse-container id=ja522:11.4><span>Yaṁ vuddhamāgacchati esa bhāro”. </span></div><p><div class=verse-container id=ja522:12.1><span>“Katāvakāsā pucchantu bhonto, </span></div><p><div class=verse-container id=ja522:12.2><span>Yaṁ kiñci pañhaṁ manasābhipatthitaṁ; </span></div><p><div class=verse-container id=ja522:12.3><span>Ahañhi taṁ taṁ vo viyākarissaṁ, </span></div><p><div class=verse-container id=ja522:12.4><span>Ñatvā sayaṁ lokamimaṁ parañca”. </span></div><p><div class=verse-container id=ja522:13.1><span>Tato ca maghavā sakko, </span></div><p><div class=verse-container id=ja522:13.2><span>atthadassī purindado; </span></div><p><div class=verse-container id=ja522:13.3><span>Apucchi paṭhamaṁ pañhaṁ, </span></div><p><div class=verse-container id=ja522:13.4><span>yañcāsi abhipatthitaṁ. </span></div><p><div class=verse-container id=ja522:14.1><span>“Kiṁ sū vadhitvā na kadāci socati, </span></div><p><div class=verse-container id=ja522:14.2><span>Kissappahānaṁ isayo vaṇṇayanti; </span></div><p><div class=verse-container id=ja522:14.3><span>Kassīdha vuttaṁ pharusaṁ khametha, </span></div><p><div class=verse-container id=ja522:14.4><span>Akkhāhi me koṇḍañña etamatthaṁ”. </span></div><p><div class=verse-container id=ja522:15.1><span>“Kodhaṁ vadhitvā na kadāci socati, </span></div><p><div class=verse-container id=ja522:15.2><span>Makkhappahānaṁ isayo vaṇṇayanti; </span></div><p><div class=verse-container id=ja522:15.3><span>Sabbesaṁ vuttaṁ pharusaṁ khametha, </span></div><p><div class=verse-container id=ja522:15.4><span>Etaṁ khantiṁ uttamamāhu santo”. </span></div><p><div class=verse-container id=ja522:16.1><span>“Sakkā ubhinnaṁ vacanaṁ titikkhituṁ, </span></div><p><div class=verse-container id=ja522:16.2><span>Sadisassa vā seṭṭhatarassa vāpi; </span></div><p><div class=verse-container id=ja522:16.3><span>Kathaṁ nu hīnassa vaco khametha, </span></div><p><div class=verse-container id=ja522:16.4><span>Akkhāhi me koṇḍañña etamatthaṁ”. </span></div><p><div class=verse-container id=ja522:17.1><span>“Bhayā hi seṭṭhassa vaco khametha, </span></div><p><div class=verse-container id=ja522:17.2><span>Sārambhahetū pana sādisassa; </span></div><p><div class=verse-container id=ja522:17.3><span>Yo cīdha hīnassa vaco khametha, </span></div><p><div class=verse-container id=ja522:17.4><span>Etaṁ khantiṁ uttamamāhu santo”. </span></div><p><div class=verse-container id=ja522:18.1><span>“Kathaṁ vijaññā catupattharūpaṁ, </span></div><p><div class=verse-container id=ja522:18.2><span>Seṭṭhaṁ sarikkhaṁ athavāpi hīnaṁ; </span></div><p><div class=verse-container id=ja522:18.3><span>Virūparūpena caranti santo, </span></div><p><div class=verse-container id=ja522:18.4><span>Tasmā hi sabbesaṁ vaco khametha”. </span></div><p><div class=verse-container id=ja522:19.1><span>“Na hetamatthaṁ mahatīpi senā, </span></div><p><div class=verse-container id=ja522:19.2><span>Sarājikā yujjhamānā labhetha; </span></div><p><div class=verse-container id=ja522:19.3><span>Yaṁ khantimā sappuriso labhetha, </span></div><p><div class=verse-container id=ja522:19.4><span>Khantī balassūpasamanti verā”. </span></div><p><div class=verse-container id=ja522:20.1><span>“Subhāsitaṁ te anumodiyāna, </span></div><p><div class=verse-container id=ja522:20.2><span>Aññaṁ taṁ pucchāmi tadiṅgha brūhi; </span></div><p><div class=verse-container id=ja522:20.3><span>Yathā ahuṁ daṇḍakī nāḷikero, </span></div><p><div class=verse-container id=ja522:20.4><span>Athajjuno kalābu cāpi rājā; </span></div><p><div class=verse-container id=ja522:20.5><span>Tesaṁ gatiṁ brūhi supāpakamminaṁ, </span></div><p><div class=verse-container id=ja522:20.6><span>Katthūpapannā isinaṁ viheṭhakā”. </span></div><p><div class=verse-container id=ja522:21.1><span>“Kisañhi vacchaṁ avakiriya daṇḍakī, </span></div><p><div class=verse-container id=ja522:21.2><span>Ucchinnamūlo sajano saraṭṭho; </span></div><p><div class=verse-container id=ja522:21.3><span>Kukkuḷanāme nirayamhi paccati, </span></div><p><div class=verse-container id=ja522:21.4><span>Tassa phuliṅgāni patanti kāye. </span></div><p><div class=verse-container id=ja522:22.1><span>Yo saññate pabbajite aheṭhayi, </span></div><p><div class=verse-container id=ja522:22.2><span>Dhammaṁ bhaṇante samaṇe adūsake; </span></div><p><div class=verse-container id=ja522:22.3><span>Taṁ nāḷikeraṁ sunakhā parattha, </span></div><p><div class=verse-container id=ja522:22.4><span>Saṅgamma khādanti viphandamānaṁ. </span></div><p><div class=verse-container id=ja522:23.1><span>Athajjuno niraye sattisūle, </span></div><p><div class=verse-container id=ja522:23.2><span>Avaṁsiro patito uddhampādo; </span></div><p><div class=verse-container id=ja522:23.3><span>Aṅgīrasaṁ gotamaṁ heṭhayitvā, </span></div><p><div class=verse-container id=ja522:23.4><span>Khantiṁ tapassiṁ cirabrahmacāriṁ. </span></div><p><div class=verse-container id=ja522:24.1><span>Yo khaṇḍaso pabbajitaṁ achedayi, </span></div><p><div class=verse-container id=ja522:24.2><span>Khantiṁ vadantaṁ samaṇaṁ adūsakaṁ; </span></div><p><div class=verse-container id=ja522:24.3><span>Kalābuvīciṁ upapajja paccati, </span></div><p><div class=verse-container id=ja522:24.4><span>Mahāpatāpaṁ kaṭukaṁ bhayānakaṁ. </span></div><p><div class=verse-container id=ja522:25.1><span>Etāni sutvā nirayāni paṇḍito, </span></div><p><div class=verse-container id=ja522:25.2><span>Aññāni pāpiṭṭhatarāni cettha; </span></div><p><div class=verse-container id=ja522:25.3><span>Dhammaṁ care samaṇabrāhmaṇesu, </span></div><p><div class=verse-container id=ja522:25.4><span>Evaṅkaro saggamupeti ṭhānaṁ”. </span></div><p><div class=verse-container id=ja522:26.1><span>“Subhāsitaṁ te anumodiyāna, </span></div><p><div class=verse-container id=ja522:26.2><span>Aññaṁ taṁ pucchāmi tadiṅgha brūhi; </span></div><p><div class=verse-container id=ja522:26.3><span>Kathaṁvidhaṁ sīlavantaṁ vadanti, </span></div><p><div class=verse-container id=ja522:26.4><span>Kathaṁvidhaṁ paññavantaṁ vadanti; </span></div><p><div class=verse-container id=ja522:26.5><span>Kathaṁvidhaṁ sappurisaṁ vadanti, </span></div><p><div class=verse-container id=ja522:26.6><span>Kathaṁvidhaṁ no siri no jahāti”. </span></div><p><div class=verse-container id=ja522:27.1><span>“Kāyena vācāya ca yodha saññato, </span></div><p><div class=verse-container id=ja522:27.2><span>Manasā ca kiñci na karoti pāpaṁ; </span></div><p><div class=verse-container id=ja522:27.3><span>Na attahetū alikaṁ bhaṇeti, </span></div><p><div class=verse-container id=ja522:27.4><span>Tathāvidhaṁ sīlavantaṁ vadanti. </span></div><p><div class=verse-container id=ja522:28.1><span>Gambhīrapañhaṁ manasābhicintayaṁ, </span></div><p><div class=verse-container id=ja522:28.2><span>Nāccāhitaṁ kamma karoti luddaṁ; </span></div><p><div class=verse-container id=ja522:28.3><span>Kālāgataṁ atthapadaṁ na riñcati, </span></div><p><div class=verse-container id=ja522:28.4><span>Tathāvidhaṁ paññavantaṁ vadanti. </span></div><p><div class=verse-container id=ja522:29.1><span>Yo ve kataññū katavedi dhīro, </span></div><p><div class=verse-container id=ja522:29.2><span>Kalyāṇamitto daḷhabhatti ca hoti; </span></div><p><div class=verse-container id=ja522:29.3><span>Dukhitassa sakkacca karoti kiccaṁ, </span></div><p><div class=verse-container id=ja522:29.4><span>Tathāvidhaṁ sappurisaṁ vadanti. </span></div><p><div class=verse-container id=ja522:30.1><span>Etehi sabbehi guṇehupeto, </span></div><p><div class=verse-container id=ja522:30.2><span>Saddho mudū saṁvibhāgī vadaññū; </span></div><p><div class=verse-container id=ja522:30.3><span>Saṅgāhakaṁ sakhilaṁ saṇhavācaṁ, </span></div><p><div class=verse-container id=ja522:30.4><span>Tathāvidhaṁ no siri no jahāti”. </span></div><p><div class=verse-container id=ja522:31.1><span>“Subhāsitaṁ te anumodiyāna, </span></div><p><div class=verse-container id=ja522:31.2><span>Aññaṁ taṁ pucchāmi tadiṅgha brūhi; </span></div><p><div class=verse-container id=ja522:31.3><span>Sīlaṁ siriñcāpi satañca dhammaṁ, </span></div><p><div class=verse-container id=ja522:31.4><span>Paññañca kaṁ seṭṭhataraṁ vadanti”. </span></div><p><div class=verse-container id=ja522:32.1><span>“Paññā hi seṭṭhā kusalā vadanti, </span></div><p><div class=verse-container id=ja522:32.2><span>Nakkhattarājāriva tārakānaṁ; </span></div><p><div class=verse-container id=ja522:32.3><span>Sīlaṁ sīrī cāpi satañca dhammo, </span></div><p><div class=verse-container id=ja522:32.4><span>Anvāyikā paññavato bhavanti”. </span></div><p><div class=verse-container id=ja522:33.1><span>“Subhāsitaṁ te anumodiyāna, </span></div><p><div class=verse-container id=ja522:33.2><span>Aññaṁ taṁ pucchāmi tadiṅgha brūhi; </span></div><p><div class=verse-container id=ja522:33.3><span>Kathaṅkaro kintikaro kimācaraṁ, </span></div><p><div class=verse-container id=ja522:33.4><span>Kiṁ sevamāno labhatīdha paññaṁ; </span></div><p><div class=verse-container id=ja522:33.5><span>Paññāya dāni paṭipadaṁ vadehi, </span></div><p><div class=verse-container id=ja522:33.6><span>Kathaṅkaro paññavā hoti macco”. </span></div><p><div class=verse-container id=ja522:34.1><span>“Sevetha vuddhe nipuṇe bahussute, </span></div><p><div class=verse-container id=ja522:34.2><span>Uggāhako ca paripucchako siyā; </span></div><p><div class=verse-container id=ja522:34.3><span>Suṇeyya sakkacca subhāsitāni, </span></div><p><div class=verse-container id=ja522:34.4><span>Evaṅkaro paññavā hoti macco. </span></div><p><div class=verse-container id=ja522:35.1><span>Sa paññavā kāmaguṇe avekkhati, </span></div><p><div class=verse-container id=ja522:35.2><span>Aniccato dukkhato rogato ca; </span></div><p><div class=verse-container id=ja522:35.3><span>Evaṁ vipassī pajahāti chandaṁ, </span></div><p><div class=verse-container id=ja522:35.4><span>Dukkhesu kāmesu mahabbhayesu. </span></div><p><div class=verse-container id=ja522:36.1><span>Sa vītarāgo pavineyya dosaṁ, </span></div><p><div class=verse-container id=ja522:36.2><span>Mettaṁ cittaṁ bhāvaye appamāṇaṁ; </span></div><p><div class=verse-container id=ja522:36.3><span>Sabbesu bhūtesu nidhāya daṇḍaṁ, </span></div><p><div class=verse-container id=ja522:36.4><span>Anindito brahmamupeti ṭhānaṁ”. </span></div><p><div class=verse-container id=ja522:37.1><span>“Mahatthiyaṁ āgamanaṁ ahosi, </span></div><p><div class=verse-container id=ja522:37.2><span>Tavamaṭṭhakā bhīmarathassa cāpi; </span></div><p><div class=verse-container id=ja522:37.3><span>Kāliṅgarājassa ca uggatassa, </span></div><p><div class=verse-container id=ja522:37.4><span>Sabbesa vo kāmarāgo pahīno”. </span></div><p><div class=verse-container id=ja522:38.1><span>“Evametaṁ paracittavedi, </span></div><p><div class=verse-container id=ja522:38.2><span>Sabbesa no kāmarāgo pahīno; </span></div><p><div class=verse-container id=ja522:38.3><span>Karohi okāsamanuggahāya, </span></div><p><div class=verse-container id=ja522:38.4><span>Yathā gatiṁ te abhisambhavema”. </span></div><p><div class=verse-container id=ja522:39.1><span>“Karomi okāsamanuggahāya, </span></div><p><div class=verse-container id=ja522:39.2><span>Tathā hi vo kāmarāgo pahīno; </span></div><p><div class=verse-container id=ja522:39.3><span>Pharātha kāyaṁ vipulāya pītiyā, </span></div><p><div class=verse-container id=ja522:39.4><span>Yathā gatiṁ me abhisambhavetha”. </span></div><p><div class=verse-container id=ja522:40.1><span>“Sabbaṁ karissāma tavānusāsaniṁ, </span></div><p><div class=verse-container id=ja522:40.2><span>Yaṁ yaṁ tuvaṁ vakkhasi bhūripañña; </span></div><p><div class=verse-container id=ja522:40.3><span>Pharāma kāyaṁ vipulāya pītiyā, </span></div><p><div class=verse-container id=ja522:40.4><span>Yathā gatiṁ te abhisambhavema”. </span></div><p><div class=verse-container id=ja522:41.1><span>“Katāya vacchassa kisassa pūjā, </span></div><p><div class=verse-container id=ja522:41.2><span>Gacchantu bhonto isayo sādhurūpā; </span></div><p><div class=verse-container id=ja522:41.3><span>Jhāne ratā hotha sadā samāhitā, </span></div><p><div class=verse-container id=ja522:41.4><span>Esā ratī pabbajitassa seṭṭhā”. </span></div><p><div class=verse-container id=ja522:42.1><span>Sutvāna gāthā paramatthasaṁhitā, </span></div><p><div class=verse-container id=ja522:42.2><span>Subhāsitā isinā paṇḍitena; </span></div><p><div class=verse-container id=ja522:42.3><span>Te vedajātā anumodamānā, </span></div><p><div class=verse-container id=ja522:42.4><span>Pakkāmu devā devapuraṁ yasassino. </span></div><p><div class=verse-container id=ja522:43.1><span>Gāthā imā atthavatī subyañjanā, </span></div><p><div class=verse-container id=ja522:43.2><span>Subhāsitā isinā paṇḍitena; </span></div><p><div class=verse-container id=ja522:43.3><span>Yo kocimā aṭṭhikatvā suṇeyya, </span></div><p><div class=verse-container id=ja522:43.4><span>Labhetha pubbāpariyaṁ visesaṁ; </span></div><p><div class=verse-container id=ja522:43.5><span>Laddhāna pubbāpariyaṁ visesaṁ, </span></div><p><div class=verse-container id=ja522:43.6><span>Adassanaṁ maccurājassa gacche. </span></div><p><div class=verse-container id=ja522:44.1><span>“Sālissaro sāriputto, </span></div><p><div class=verse-container id=ja522:44.2><span>meṇḍissaro ca kassapo; </span></div><p><div class=verse-container id=ja522:44.3><span>Pabbato anuruddho ca, </span></div><p><div class=verse-container id=ja522:44.4><span>kaccāyano ca devalo. </span></div><p><div class=verse-container id=ja522:45.1><span>Anusisso ca ānando, </span></div><p><div class=verse-container id=ja522:45.2><span>kisavaccho ca kolito; </span></div><p><div class=verse-container id=ja522:45.3><span>Nārado udāyitthero, </span></div><p><div class=verse-container id=ja522:45.4><span>parisā buddhaparisā; </span></div><p><div class=verse-container id=ja522:45.5><span>Sarabhaṅgo lokanātho, </span></div><p><div class=verse-container id=ja522:45.6><span>evaṁ dhāretha jātakan”ti. </span></div><p><div class=verse-container id=ja522:46.1><span>Sarabhaṅgajātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0521.html>Previous</a><a href=/canon/en/pli/ms/sutta/kn/ja/ja0523.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>