<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0521.html>Previous</a><a href=/canon/en/pli/ms/sutta/kn/ja/ja0523.html>Next</a></div><p id=ja522:0.1><span class=root>Jātaka </span><br><p id=ja522:0.2><span class=root>Cattālīsanipāta </span><br><p id=ja522:0.3><span class=root>Tesakuṇavagga </span><br><p id=ja522:0.4><span class="root big-bold">2. Sarabhaṅgajātaka </span><br><p id=ja522:1.1><span class=root>“Alaṅkatā kuṇḍalino suvatthā, </span><br><p id=ja522:1.2><span class=root>Veḷuriyamuttātharukhaggabandhā; </span><br><p id=ja522:1.3><span class=root>Rathesabhā tiṭṭhatha ke nu tumhe, </span><br><p id=ja522:1.4><span class=root>Kathaṁ vo jānanti manussaloke”. </span><br><p id=ja522:2.1><span class=root>“Ahamaṭṭhako bhīmaratho panāyaṁ, </span><br><p id=ja522:2.2><span class=root>Kāliṅgarājā pana uggatoyaṁ; </span><br><p id=ja522:2.3><span class=root>Susaññatānaṁ isīnaṁ dassanāya, </span><br><p id=ja522:2.4><span class=root>Idhāgatā pucchitāyemha pañhe”. </span><br><p id=ja522:3.1><span class=root>“Vehāyasaṁ tiṭṭhasi antalikkhe, </span><br><p id=ja522:3.2><span class=root>Pathaddhuno pannaraseva cando; </span><br><p id=ja522:3.3><span class=root>Pucchāmi taṁ yakkha mahānubhāva, </span><br><p id=ja522:3.4><span class=root>Kathaṁ taṁ jānanti manussaloke”. </span><br><p id=ja522:4.1><span class=root>“Yamāhu devesu sujampatīti, </span><br><p id=ja522:4.2><span class=root>Maghavāti taṁ āhu manussaloke; </span><br><p id=ja522:4.3><span class=root>Sa devarājā idamajja patto, </span><br><p id=ja522:4.4><span class=root>Susaññatānaṁ isīnaṁ dassanāya”. </span><br><p id=ja522:5.1><span class=root>“Dūre sutā no isayo samāgatā, </span><br><p id=ja522:5.2><span class=root>Mahiddhikā iddhiguṇūpapannā; </span><br><p id=ja522:5.3><span class=root>Vandāmi te ayire pasannacitto, </span><br><p id=ja522:5.4><span class=root>Ye jīvalokettha manussaseṭṭhā”. </span><br><p id=ja522:6.1><span class=root>“Gandho isīnaṁ ciradikkhitānaṁ, </span><br><p id=ja522:6.2><span class=root>Kāyā cuto gacchati mālutena; </span><br><p id=ja522:6.3><span class=root>Ito paṭikkamma sahassanetta, </span><br><p id=ja522:6.4><span class=root>Gandho isīnaṁ asuci devarāja”. </span><br><p id=ja522:7.1><span class=root>“Gandho isīnaṁ ciradikkhitānaṁ, </span><br><p id=ja522:7.2><span class=root>Kāyā cuto gacchatu mālutena; </span><br><p id=ja522:7.3><span class=root>Vicitrapupphaṁ surabhiṁva mālaṁ, </span><br><p id=ja522:7.4><span class=root>Gandhañca etaṁ pāṭikaṅkhāma bhante; </span><br><p id=ja522:7.5><span class=root>Na hettha devā paṭikkūlasaññino”. </span><br><p id=ja522:8.1><span class=root>“Purindado bhūtapatī yasassī, </span><br><p id=ja522:8.2><span class=root>Devānamindo sakko maghavā sujampati; </span><br><p id=ja522:8.3><span class=root>Sa devarājā asuragaṇappamaddano, </span><br><p id=ja522:8.4><span class=root>Okāsamākaṅkhati pañha pucchituṁ. </span><br><p id=ja522:9.1><span class=root>Ko nevimesaṁ idha paṇḍitānaṁ, </span><br><p id=ja522:9.2><span class=root>Pañhe puṭṭho nipuṇe byākarissati; </span><br><p id=ja522:9.3><span class=root>Tiṇṇañca raññaṁ manujādhipānaṁ, </span><br><p id=ja522:9.4><span class=root>Devānamindassa ca vāsavassa”. </span><br><p id=ja522:10.1><span class=root>“Ayaṁ isi sarabhaṅgo tapassī, </span><br><p id=ja522:10.2><span class=root>Yato jāto virato methunasmā; </span><br><p id=ja522:10.3><span class=root>Āceraputto suvinītarūpo, </span><br><p id=ja522:10.4><span class=root>So nesaṁ pañhāni viyākarissati”. </span><br><p id=ja522:11.1><span class=root>“Koṇḍañña pañhāni viyākarohi, </span><br><p id=ja522:11.2><span class=root>Yācanti taṁ isayo sādhurūpā; </span><br><p id=ja522:11.3><span class=root>Koṇḍañña eso manujesu dhammo, </span><br><p id=ja522:11.4><span class=root>Yaṁ vuddhamāgacchati esa bhāro”. </span><br><p id=ja522:12.1><span class=root>“Katāvakāsā pucchantu bhonto, </span><br><p id=ja522:12.2><span class=root>Yaṁ kiñci pañhaṁ manasābhipatthitaṁ; </span><br><p id=ja522:12.3><span class=root>Ahañhi taṁ taṁ vo viyākarissaṁ, </span><br><p id=ja522:12.4><span class=root>Ñatvā sayaṁ lokamimaṁ parañca”. </span><br><p id=ja522:13.1><span class=root>Tato ca maghavā sakko, </span><br><p id=ja522:13.2><span class=root>atthadassī purindado; </span><br><p id=ja522:13.3><span class=root>Apucchi paṭhamaṁ pañhaṁ, </span><br><p id=ja522:13.4><span class=root>yañcāsi abhipatthitaṁ. </span><br><p id=ja522:14.1><span class=root>“Kiṁ sū vadhitvā na kadāci socati, </span><br><p id=ja522:14.2><span class=root>Kissappahānaṁ isayo vaṇṇayanti; </span><br><p id=ja522:14.3><span class=root>Kassīdha vuttaṁ pharusaṁ khametha, </span><br><p id=ja522:14.4><span class=root>Akkhāhi me koṇḍañña etamatthaṁ”. </span><br><p id=ja522:15.1><span class=root>“Kodhaṁ vadhitvā na kadāci socati, </span><br><p id=ja522:15.2><span class=root>Makkhappahānaṁ isayo vaṇṇayanti; </span><br><p id=ja522:15.3><span class=root>Sabbesaṁ vuttaṁ pharusaṁ khametha, </span><br><p id=ja522:15.4><span class=root>Etaṁ khantiṁ uttamamāhu santo”. </span><br><p id=ja522:16.1><span class=root>“Sakkā ubhinnaṁ vacanaṁ titikkhituṁ, </span><br><p id=ja522:16.2><span class=root>Sadisassa vā seṭṭhatarassa vāpi; </span><br><p id=ja522:16.3><span class=root>Kathaṁ nu hīnassa vaco khametha, </span><br><p id=ja522:16.4><span class=root>Akkhāhi me koṇḍañña etamatthaṁ”. </span><br><p id=ja522:17.1><span class=root>“Bhayā hi seṭṭhassa vaco khametha, </span><br><p id=ja522:17.2><span class=root>Sārambhahetū pana sādisassa; </span><br><p id=ja522:17.3><span class=root>Yo cīdha hīnassa vaco khametha, </span><br><p id=ja522:17.4><span class=root>Etaṁ khantiṁ uttamamāhu santo”. </span><br><p id=ja522:18.1><span class=root>“Kathaṁ vijaññā catupattharūpaṁ, </span><br><p id=ja522:18.2><span class=root>Seṭṭhaṁ sarikkhaṁ athavāpi hīnaṁ; </span><br><p id=ja522:18.3><span class=root>Virūparūpena caranti santo, </span><br><p id=ja522:18.4><span class=root>Tasmā hi sabbesaṁ vaco khametha”. </span><br><p id=ja522:19.1><span class=root>“Na hetamatthaṁ mahatīpi senā, </span><br><p id=ja522:19.2><span class=root>Sarājikā yujjhamānā labhetha; </span><br><p id=ja522:19.3><span class=root>Yaṁ khantimā sappuriso labhetha, </span><br><p id=ja522:19.4><span class=root>Khantī balassūpasamanti verā”. </span><br><p id=ja522:20.1><span class=root>“Subhāsitaṁ te anumodiyāna, </span><br><p id=ja522:20.2><span class=root>Aññaṁ taṁ pucchāmi tadiṅgha brūhi; </span><br><p id=ja522:20.3><span class=root>Yathā ahuṁ daṇḍakī nāḷikero, </span><br><p id=ja522:20.4><span class=root>Athajjuno kalābu cāpi rājā; </span><br><p id=ja522:20.5><span class=root>Tesaṁ gatiṁ brūhi supāpakamminaṁ, </span><br><p id=ja522:20.6><span class=root>Katthūpapannā isinaṁ viheṭhakā”. </span><br><p id=ja522:21.1><span class=root>“Kisañhi vacchaṁ avakiriya daṇḍakī, </span><br><p id=ja522:21.2><span class=root>Ucchinnamūlo sajano saraṭṭho; </span><br><p id=ja522:21.3><span class=root>Kukkuḷanāme nirayamhi paccati, </span><br><p id=ja522:21.4><span class=root>Tassa phuliṅgāni patanti kāye. </span><br><p id=ja522:22.1><span class=root>Yo saññate pabbajite aheṭhayi, </span><br><p id=ja522:22.2><span class=root>Dhammaṁ bhaṇante samaṇe adūsake; </span><br><p id=ja522:22.3><span class=root>Taṁ nāḷikeraṁ sunakhā parattha, </span><br><p id=ja522:22.4><span class=root>Saṅgamma khādanti viphandamānaṁ. </span><br><p id=ja522:23.1><span class=root>Athajjuno niraye sattisūle, </span><br><p id=ja522:23.2><span class=root>Avaṁsiro patito uddhampādo; </span><br><p id=ja522:23.3><span class=root>Aṅgīrasaṁ gotamaṁ heṭhayitvā, </span><br><p id=ja522:23.4><span class=root>Khantiṁ tapassiṁ cirabrahmacāriṁ. </span><br><p id=ja522:24.1><span class=root>Yo khaṇḍaso pabbajitaṁ achedayi, </span><br><p id=ja522:24.2><span class=root>Khantiṁ vadantaṁ samaṇaṁ adūsakaṁ; </span><br><p id=ja522:24.3><span class=root>Kalābuvīciṁ upapajja paccati, </span><br><p id=ja522:24.4><span class=root>Mahāpatāpaṁ kaṭukaṁ bhayānakaṁ. </span><br><p id=ja522:25.1><span class=root>Etāni sutvā nirayāni paṇḍito, </span><br><p id=ja522:25.2><span class=root>Aññāni pāpiṭṭhatarāni cettha; </span><br><p id=ja522:25.3><span class=root>Dhammaṁ care samaṇabrāhmaṇesu, </span><br><p id=ja522:25.4><span class=root>Evaṅkaro saggamupeti ṭhānaṁ”. </span><br><p id=ja522:26.1><span class=root>“Subhāsitaṁ te anumodiyāna, </span><br><p id=ja522:26.2><span class=root>Aññaṁ taṁ pucchāmi tadiṅgha brūhi; </span><br><p id=ja522:26.3><span class=root>Kathaṁvidhaṁ sīlavantaṁ vadanti, </span><br><p id=ja522:26.4><span class=root>Kathaṁvidhaṁ paññavantaṁ vadanti; </span><br><p id=ja522:26.5><span class=root>Kathaṁvidhaṁ sappurisaṁ vadanti, </span><br><p id=ja522:26.6><span class=root>Kathaṁvidhaṁ no siri no jahāti”. </span><br><p id=ja522:27.1><span class=root>“Kāyena vācāya ca yodha saññato, </span><br><p id=ja522:27.2><span class=root>Manasā ca kiñci na karoti pāpaṁ; </span><br><p id=ja522:27.3><span class=root>Na attahetū alikaṁ bhaṇeti, </span><br><p id=ja522:27.4><span class=root>Tathāvidhaṁ sīlavantaṁ vadanti. </span><br><p id=ja522:28.1><span class=root>Gambhīrapañhaṁ manasābhicintayaṁ, </span><br><p id=ja522:28.2><span class=root>Nāccāhitaṁ kamma karoti luddaṁ; </span><br><p id=ja522:28.3><span class=root>Kālāgataṁ atthapadaṁ na riñcati, </span><br><p id=ja522:28.4><span class=root>Tathāvidhaṁ paññavantaṁ vadanti. </span><br><p id=ja522:29.1><span class=root>Yo ve kataññū katavedi dhīro, </span><br><p id=ja522:29.2><span class=root>Kalyāṇamitto daḷhabhatti ca hoti; </span><br><p id=ja522:29.3><span class=root>Dukhitassa sakkacca karoti kiccaṁ, </span><br><p id=ja522:29.4><span class=root>Tathāvidhaṁ sappurisaṁ vadanti. </span><br><p id=ja522:30.1><span class=root>Etehi sabbehi guṇehupeto, </span><br><p id=ja522:30.2><span class=root>Saddho mudū saṁvibhāgī vadaññū; </span><br><p id=ja522:30.3><span class=root>Saṅgāhakaṁ sakhilaṁ saṇhavācaṁ, </span><br><p id=ja522:30.4><span class=root>Tathāvidhaṁ no siri no jahāti”. </span><br><p id=ja522:31.1><span class=root>“Subhāsitaṁ te anumodiyāna, </span><br><p id=ja522:31.2><span class=root>Aññaṁ taṁ pucchāmi tadiṅgha brūhi; </span><br><p id=ja522:31.3><span class=root>Sīlaṁ siriñcāpi satañca dhammaṁ, </span><br><p id=ja522:31.4><span class=root>Paññañca kaṁ seṭṭhataraṁ vadanti”. </span><br><p id=ja522:32.1><span class=root>“Paññā hi seṭṭhā kusalā vadanti, </span><br><p id=ja522:32.2><span class=root>Nakkhattarājāriva tārakānaṁ; </span><br><p id=ja522:32.3><span class=root>Sīlaṁ sīrī cāpi satañca dhammo, </span><br><p id=ja522:32.4><span class=root>Anvāyikā paññavato bhavanti”. </span><br><p id=ja522:33.1><span class=root>“Subhāsitaṁ te anumodiyāna, </span><br><p id=ja522:33.2><span class=root>Aññaṁ taṁ pucchāmi tadiṅgha brūhi; </span><br><p id=ja522:33.3><span class=root>Kathaṅkaro kintikaro kimācaraṁ, </span><br><p id=ja522:33.4><span class=root>Kiṁ sevamāno labhatīdha paññaṁ; </span><br><p id=ja522:33.5><span class=root>Paññāya dāni paṭipadaṁ vadehi, </span><br><p id=ja522:33.6><span class=root>Kathaṅkaro paññavā hoti macco”. </span><br><p id=ja522:34.1><span class=root>“Sevetha vuddhe nipuṇe bahussute, </span><br><p id=ja522:34.2><span class=root>Uggāhako ca paripucchako siyā; </span><br><p id=ja522:34.3><span class=root>Suṇeyya sakkacca subhāsitāni, </span><br><p id=ja522:34.4><span class=root>Evaṅkaro paññavā hoti macco. </span><br><p id=ja522:35.1><span class=root>Sa paññavā kāmaguṇe avekkhati, </span><br><p id=ja522:35.2><span class=root>Aniccato dukkhato rogato ca; </span><br><p id=ja522:35.3><span class=root>Evaṁ vipassī pajahāti chandaṁ, </span><br><p id=ja522:35.4><span class=root>Dukkhesu kāmesu mahabbhayesu. </span><br><p id=ja522:36.1><span class=root>Sa vītarāgo pavineyya dosaṁ, </span><br><p id=ja522:36.2><span class=root>Mettaṁ cittaṁ bhāvaye appamāṇaṁ; </span><br><p id=ja522:36.3><span class=root>Sabbesu bhūtesu nidhāya daṇḍaṁ, </span><br><p id=ja522:36.4><span class=root>Anindito brahmamupeti ṭhānaṁ”. </span><br><p id=ja522:37.1><span class=root>“Mahatthiyaṁ āgamanaṁ ahosi, </span><br><p id=ja522:37.2><span class=root>Tavamaṭṭhakā bhīmarathassa cāpi; </span><br><p id=ja522:37.3><span class=root>Kāliṅgarājassa ca uggatassa, </span><br><p id=ja522:37.4><span class=root>Sabbesa vo kāmarāgo pahīno”. </span><br><p id=ja522:38.1><span class=root>“Evametaṁ paracittavedi, </span><br><p id=ja522:38.2><span class=root>Sabbesa no kāmarāgo pahīno; </span><br><p id=ja522:38.3><span class=root>Karohi okāsamanuggahāya, </span><br><p id=ja522:38.4><span class=root>Yathā gatiṁ te abhisambhavema”. </span><br><p id=ja522:39.1><span class=root>“Karomi okāsamanuggahāya, </span><br><p id=ja522:39.2><span class=root>Tathā hi vo kāmarāgo pahīno; </span><br><p id=ja522:39.3><span class=root>Pharātha kāyaṁ vipulāya pītiyā, </span><br><p id=ja522:39.4><span class=root>Yathā gatiṁ me abhisambhavetha”. </span><br><p id=ja522:40.1><span class=root>“Sabbaṁ karissāma tavānusāsaniṁ, </span><br><p id=ja522:40.2><span class=root>Yaṁ yaṁ tuvaṁ vakkhasi bhūripañña; </span><br><p id=ja522:40.3><span class=root>Pharāma kāyaṁ vipulāya pītiyā, </span><br><p id=ja522:40.4><span class=root>Yathā gatiṁ te abhisambhavema”. </span><br><p id=ja522:41.1><span class=root>“Katāya vacchassa kisassa pūjā, </span><br><p id=ja522:41.2><span class=root>Gacchantu bhonto isayo sādhurūpā; </span><br><p id=ja522:41.3><span class=root>Jhāne ratā hotha sadā samāhitā, </span><br><p id=ja522:41.4><span class=root>Esā ratī pabbajitassa seṭṭhā”. </span><br><p id=ja522:42.1><span class=root>Sutvāna gāthā paramatthasaṁhitā, </span><br><p id=ja522:42.2><span class=root>Subhāsitā isinā paṇḍitena; </span><br><p id=ja522:42.3><span class=root>Te vedajātā anumodamānā, </span><br><p id=ja522:42.4><span class=root>Pakkāmu devā devapuraṁ yasassino. </span><br><p id=ja522:43.1><span class=root>Gāthā imā atthavatī subyañjanā, </span><br><p id=ja522:43.2><span class=root>Subhāsitā isinā paṇḍitena; </span><br><p id=ja522:43.3><span class=root>Yo kocimā aṭṭhikatvā suṇeyya, </span><br><p id=ja522:43.4><span class=root>Labhetha pubbāpariyaṁ visesaṁ; </span><br><p id=ja522:43.5><span class=root>Laddhāna pubbāpariyaṁ visesaṁ, </span><br><p id=ja522:43.6><span class=root>Adassanaṁ maccurājassa gacche. </span><br><p id=ja522:44.1><span class=root>“Sālissaro sāriputto, </span><br><p id=ja522:44.2><span class=root>meṇḍissaro ca kassapo; </span><br><p id=ja522:44.3><span class=root>Pabbato anuruddho ca, </span><br><p id=ja522:44.4><span class=root>kaccāyano ca devalo. </span><br><p id=ja522:45.1><span class=root>Anusisso ca ānando, </span><br><p id=ja522:45.2><span class=root>kisavaccho ca kolito; </span><br><p id=ja522:45.3><span class=root>Nārado udāyitthero, </span><br><p id=ja522:45.4><span class=root>parisā buddhaparisā; </span><br><p id=ja522:45.5><span class=root>Sarabhaṅgo lokanātho, </span><br><p id=ja522:45.6><span class=root>evaṁ dhāretha jātakan”ti. </span><br><p id=ja522:46.1><span class=root>Sarabhaṅgajātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>