<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0476.html>Previous</a><a href=/canon/en/pli/ms/sutta/kn/ja/ja0478.html>Next</a></div><p id=ja477:0.1><span class=root>Jātaka </span><br><p id=ja477:0.2><span class=root>Terasakanipāta </span><br><p id=ja477:0.3><span class=root>Ambavagga </span><br><p id=ja477:0.4><span class="root big-bold">4. Cūḷanāradajātaka </span><br><p id=ja477:1.1><span class=root>“Na te kaṭṭhāni bhinnāni, </span><br><p id=ja477:1.2><span class=root>na te udakamābhataṁ; </span><br><p id=ja477:1.3><span class=root>Aggīpi te na hāpito, </span><br><p id=ja477:1.4><span class=root>kiṁ nu mandova jhāyasi”. </span><br><p id=ja477:2.1><span class=root>“Na ussahe vane vatthuṁ, </span><br><p id=ja477:2.2><span class=root>kassapāmantayāmi taṁ; </span><br><p id=ja477:2.3><span class=root>Dukkho vāso araññasmiṁ, </span><br><p id=ja477:2.4><span class=root>raṭṭhaṁ icchāmi gantave. </span><br><p id=ja477:3.1><span class=root>Yathā ahaṁ ito gantvā, </span><br><p id=ja477:3.2><span class=root>Yasmiṁ janapade vasaṁ; </span><br><p id=ja477:3.3><span class=root>Ācāraṁ brahme sikkheyyaṁ, </span><br><p id=ja477:3.4><span class=root>Taṁ dhammaṁ anusāsa maṁ”. </span><br><p id=ja477:4.1><span class=root>“Sace araññaṁ hitvāna, </span><br><p id=ja477:4.2><span class=root>vanamūlaphalāni ca; </span><br><p id=ja477:4.3><span class=root>Raṭṭhe rocayase vāsaṁ, </span><br><p id=ja477:4.4><span class=root>taṁ dhammaṁ nisāmehi me. </span><br><p id=ja477:5.1><span class=root>Visaṁ mā paṭisevittho, </span><br><p id=ja477:5.2><span class=root>papātaṁ parivajjaya; </span><br><p id=ja477:5.3><span class=root>Paṅke ca mā visīdittho, </span><br><p id=ja477:5.4><span class=root>yatto cāsīvise care”. </span><br><p id=ja477:6.1><span class=root>“Kiṁ nu visaṁ papāto vā, </span><br><p id=ja477:6.2><span class=root>paṅko vā brahmacārinaṁ; </span><br><p id=ja477:6.3><span class=root>Kaṁ tvaṁ āsīvisaṁ brūsi, </span><br><p id=ja477:6.4><span class=root>taṁ me akkhāhi pucchito”. </span><br><p id=ja477:7.1><span class=root>“Āsavo tāta lokasmiṁ, </span><br><p id=ja477:7.2><span class=root>surā nāma pavuccati; </span><br><p id=ja477:7.3><span class=root>Manuñño surabhī vaggu, </span><br><p id=ja477:7.4><span class=root>sādu khuddarasūpamo; </span><br><p id=ja477:7.5><span class=root>Visaṁ tadāhu ariyā se, </span><br><p id=ja477:7.6><span class=root>brahmacariyassa nārada. </span><br><p id=ja477:8.1><span class=root>Itthiyo tāta lokasmiṁ, </span><br><p id=ja477:8.2><span class=root>pamattaṁ pamathenti tā; </span><br><p id=ja477:8.3><span class=root>Haranti yuvino cittaṁ, </span><br><p id=ja477:8.4><span class=root>tūlaṁ bhaṭṭhaṁva māluto; </span><br><p id=ja477:8.5><span class=root>Papāto eso akkhāto, </span><br><p id=ja477:8.6><span class=root>brahmacariyassa nārada. </span><br><p id=ja477:9.1><span class=root>Lābho siloko sakkāro, </span><br><p id=ja477:9.2><span class=root>pūjā parakulesu ca; </span><br><p id=ja477:9.3><span class=root>Paṅko eso ca akkhāto, </span><br><p id=ja477:9.4><span class=root>brahmacariyassa nārada. </span><br><p id=ja477:10.1><span class=root>Sasatthā tāta rājāno, </span><br><p id=ja477:10.2><span class=root>āvasanti mahiṁ imaṁ; </span><br><p id=ja477:10.3><span class=root>Te tādise manussinde, </span><br><p id=ja477:10.4><span class=root>mahante tāta nārada. </span><br><p id=ja477:11.1><span class=root>Issarānaṁ adhipatīnaṁ, </span><br><p id=ja477:11.2><span class=root>na tesaṁ pādato care; </span><br><p id=ja477:11.3><span class=root>Āsīvisoti akkhāto, </span><br><p id=ja477:11.4><span class=root>brahmacariyassa nārada. </span><br><p id=ja477:12.1><span class=root>Bhattattho bhattakāle ca, </span><br><p id=ja477:12.2><span class=root>yaṁ gehamupasaṅkame; </span><br><p id=ja477:12.3><span class=root>Yadettha kusalaṁ jaññā, </span><br><p id=ja477:12.4><span class=root>tattha ghāsesanaṁ care. </span><br><p id=ja477:13.1><span class=root>Pavisitvā parakulaṁ, </span><br><p id=ja477:13.2><span class=root>pānatthaṁ bhojanāya vā; </span><br><p id=ja477:13.3><span class=root>Mitaṁ khāde mitaṁ bhuñje, </span><br><p id=ja477:13.4><span class=root>na ca rūpe manaṁ kare. </span><br><p id=ja477:14.1><span class=root>Goṭṭhaṁ majjaṁ kirāṭañca, </span><br><p id=ja477:14.2><span class=root>sabhā nikiraṇāni ca; </span><br><p id=ja477:14.3><span class=root>Ārakā parivajjehi, </span><br><p id=ja477:14.4><span class=root>yānīva visamaṁ pathan”ti. </span><br><p id=ja477:15.1><span class=root>Cūḷanāradajātakaṁ catutthaṁ. </span><br></main><footer class="container footer"><small><a href=/about/>Contact info</a></small></footer>