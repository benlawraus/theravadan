<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0486.html>Previous</a><a href=/canon/en/pli/ms/sutta/kn/ja/ja0488.html>Next</a></div><p id=ja487:0.1><span class=root>Jātaka </span><br><p id=ja487:0.2><span class=root>Pakiṇṇakanipāta </span><br><p id=ja487:0.3><span class=root>Sālikedāravagga </span><br><p id=ja487:0.4><span class="root big-bold">4. Uddālakajātaka </span><br><p id=ja487:1.1><span class=root>“Kharājinā jaṭilā paṅkadantā, </span><br><p id=ja487:1.2><span class=root>Dummakkharūpā ye mantaṁ jappanti; </span><br><p id=ja487:1.3><span class=root>Kaccinnu te mānusake payoge, </span><br><p id=ja487:1.4><span class=root>Idaṁ vidū parimuttā apāyā”. </span><br><p id=ja487:2.1><span class=root>“Pāpāni kammāni karetha rāja, </span><br><p id=ja487:2.2><span class=root>Bahussuto ce na careyya dhammaṁ; </span><br><p id=ja487:2.3><span class=root>Sahassavedopi na taṁ paṭicca, </span><br><p id=ja487:2.4><span class=root>Dukkhā pamucce caraṇaṁ apatvā”. </span><br><p id=ja487:3.1><span class=root>“Sahassavedopi na taṁ paṭicca, </span><br><p id=ja487:3.2><span class=root>Dukkhā pamucce caraṇaṁ apatvā; </span><br><p id=ja487:3.3><span class=root>Maññāmi vedā aphalā bhavanti, </span><br><p id=ja487:3.4><span class=root>Sasaṁyamaṁ caraṇaññeva saccaṁ”. </span><br><p id=ja487:4.1><span class=root>“Na heva vedā aphalā bhavanti, </span><br><p id=ja487:4.2><span class=root>Sasaṁyamaṁ caraṇaññeva saccaṁ; </span><br><p id=ja487:4.3><span class=root>Kittiñhi pappoti adhicca vede, </span><br><p id=ja487:4.4><span class=root>Santiṁ puṇāti caraṇena danto”. </span><br><p id=ja487:5.1><span class=root>“Bhaccā mātā pitā bandhū, </span><br><p id=ja487:5.2><span class=root>yena jāto sayeva so; </span><br><p id=ja487:5.3><span class=root>Uddālako ahaṁ bhoto, </span><br><p id=ja487:5.4><span class=root>sottiyākulavaṁsako”. </span><br><p id=ja487:6.1><span class=root>“Kathaṁ bho brāhmaṇo hoti, </span><br><p id=ja487:6.2><span class=root>kathaṁ bhavati kevalī; </span><br><p id=ja487:6.3><span class=root>Kathañca parinibbānaṁ, </span><br><p id=ja487:6.4><span class=root>dhammaṭṭho kinti vuccati”. </span><br><p id=ja487:7.1><span class=root>“Niraṅkatvā aggimādāya brāhmaṇo, </span><br><p id=ja487:7.2><span class=root>Āpo siñcaṁ yajaṁ usseti yūpaṁ; </span><br><p id=ja487:7.3><span class=root>Evaṅkaro brāhmaṇo hoti khemī, </span><br><p id=ja487:7.4><span class=root>Dhamme ṭhitaṁ tena amāpayiṁsu”. </span><br><p id=ja487:8.1><span class=root>“Na suddhi secanenatthi, </span><br><p id=ja487:8.2><span class=root>nāpi kevalī brāhmaṇo; </span><br><p id=ja487:8.3><span class=root>Na khantī nāpi soraccaṁ, </span><br><p id=ja487:8.4><span class=root>nāpi so parinibbuto”. </span><br><p id=ja487:9.1><span class=root>“Kathaṁ so brāhmaṇo hoti, </span><br><p id=ja487:9.2><span class=root>kathaṁ bhavati kevalī; </span><br><p id=ja487:9.3><span class=root>Kathañca parinibbānaṁ, </span><br><p id=ja487:9.4><span class=root>dhammaṭṭho kinti vuccati”. </span><br><p id=ja487:10.1><span class=root>“Akhettabandhū amamo nirāso, </span><br><p id=ja487:10.2><span class=root>Nillobhapāpo bhavalobhakhīṇo; </span><br><p id=ja487:10.3><span class=root>Evaṅkaro brāhmaṇo hoti khemī, </span><br><p id=ja487:10.4><span class=root>Dhamme ṭhitaṁ tena amāpayiṁsu”. </span><br><p id=ja487:11.1><span class=root>“Khattiyā brāhmaṇā vessā, </span><br><p id=ja487:11.2><span class=root>suddā caṇḍālapukkusā; </span><br><p id=ja487:11.3><span class=root>Sabbeva soratā dantā, </span><br><p id=ja487:11.4><span class=root>sabbeva parinibbutā; </span><br><p id=ja487:11.5><span class=root>Sabbesaṁ sītibhūtānaṁ, </span><br><p id=ja487:11.6><span class=root>atthi seyyotha pāpiyo”. </span><br><p id=ja487:12.1><span class=root>“Khattiyā brāhmaṇā vessā, </span><br><p id=ja487:12.2><span class=root>suddā caṇḍālapukkusā; </span><br><p id=ja487:12.3><span class=root>Sabbeva soratā dantā, </span><br><p id=ja487:12.4><span class=root>sabbeva parinibbutā; </span><br><p id=ja487:12.5><span class=root>Sabbesaṁ sītibhūtānaṁ, </span><br><p id=ja487:12.6><span class=root>natthi seyyotha pāpiyo”. </span><br><p id=ja487:13.1><span class=root>“Khattiyā brāhmaṇā vessā, </span><br><p id=ja487:13.2><span class=root>suddā caṇḍālapukkusā; </span><br><p id=ja487:13.3><span class=root>Sabbeva soratā dantā, </span><br><p id=ja487:13.4><span class=root>sabbeva parinibbutā. </span><br><p id=ja487:14.1><span class=root>Sabbesaṁ sītibhūtānaṁ, </span><br><p id=ja487:14.2><span class=root>Natthi seyyotha pāpiyo; </span><br><p id=ja487:14.3><span class=root>Panatthaṁ carasi brahmaññaṁ, </span><br><p id=ja487:14.4><span class=root>Sottiyākulavaṁsataṁ”. </span><br><p id=ja487:15.1><span class=root>“Nānārattehi vatthehi, </span><br><p id=ja487:15.2><span class=root>vimānaṁ bhavati chāditaṁ; </span><br><p id=ja487:15.3><span class=root>Na tesaṁ chāyā vatthānaṁ, </span><br><p id=ja487:15.4><span class=root>so rāgo anupajjatha. </span><br><p id=ja487:16.1><span class=root>Evameva manussesu, </span><br><p id=ja487:16.2><span class=root>yadā sujjhanti māṇavā; </span><br><p id=ja487:16.3><span class=root>Te sajātiṁ pamuñcanti, </span><br><p id=ja487:16.4><span class=root>dhammamaññāya subbatā”ti. </span><br><p id=ja487:17.1><span class=root>Uddālakajātakaṁ catutthaṁ. </span><br></main><footer class="container footer"><small><a href=/about>Contact info</a></small></footer>