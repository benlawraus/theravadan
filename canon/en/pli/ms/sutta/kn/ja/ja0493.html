<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0492.html>Previous</a><a href=/canon/en/pli/ms/sutta/kn/ja/ja0494.html>Next</a></div><p><div class=verse-container id=ja493:0.1><span>Jātaka </span></div><p><div class=verse-container id=ja493:0.2><span>Pakiṇṇakanipāta </span></div><p><div class=verse-container id=ja493:0.3><span>Sālikedāravagga </span></div><p><div class=verse-container id=ja493:0.4><span class=big-bold>10. Mahāvāṇijajātaka </span></div><p><div class=verse-container id=ja493:1.1><span>Vāṇijā samitiṁ katvā, </span></div><p><div class=verse-container id=ja493:1.2><span>nānāraṭṭhato āgatā; </span></div><p><div class=verse-container id=ja493:1.3><span>Dhanāharā pakkamiṁsu, </span></div><p><div class=verse-container id=ja493:1.4><span>ekaṁ katvāna gāmaṇiṁ. </span></div><p><div class=verse-container id=ja493:2.1><span>Te taṁ kantāramāgamma, </span></div><p><div class=verse-container id=ja493:2.2><span>appabhakkhaṁ anodakaṁ; </span></div><p><div class=verse-container id=ja493:2.3><span>Mahānigrodhamaddakkhuṁ, </span></div><p><div class=verse-container id=ja493:2.4><span>sītacchāyaṁ manoramaṁ. </span></div><p><div class=verse-container id=ja493:3.1><span>Te ca tattha nisīditvā, </span></div><p><div class=verse-container id=ja493:3.2><span>tassa rukkhassa chāyayā; </span></div><p><div class=verse-container id=ja493:3.3><span>Vāṇijā samacintesuṁ, </span></div><p><div class=verse-container id=ja493:3.4><span>bālā mohena pārutā. </span></div><p><div class=verse-container id=ja493:4.1><span>Allāyate ayaṁ rukkho, </span></div><p><div class=verse-container id=ja493:4.2><span>api vārīva sandati; </span></div><p><div class=verse-container id=ja493:4.3><span>Iṅghassa purimaṁ sākhaṁ, </span></div><p><div class=verse-container id=ja493:4.4><span>mayaṁ chindāma vāṇijā. </span></div><p><div class=verse-container id=ja493:5.1><span>Sā ca chinnāva pagghari, </span></div><p><div class=verse-container id=ja493:5.2><span>acchaṁ vāriṁ anāvilaṁ; </span></div><p><div class=verse-container id=ja493:5.3><span>Te tattha nhatvā pivitvā, </span></div><p><div class=verse-container id=ja493:5.4><span>yāvaticchiṁsu vāṇijā. </span></div><p><div class=verse-container id=ja493:6.1><span>Dutiyaṁ samacintesuṁ, </span></div><p><div class=verse-container id=ja493:6.2><span>bālā mohena pārutā; </span></div><p><div class=verse-container id=ja493:6.3><span>Iṅghassa dakkhiṇaṁ sākhaṁ, </span></div><p><div class=verse-container id=ja493:6.4><span>mayaṁ chindāma vāṇijā. </span></div><p><div class=verse-container id=ja493:7.1><span>Sā ca chinnāva pagghari, </span></div><p><div class=verse-container id=ja493:7.2><span>sālimaṁsodanaṁ bahuṁ; </span></div><p><div class=verse-container id=ja493:7.3><span>Appodavaṇṇe kummāse, </span></div><p><div class=verse-container id=ja493:7.4><span>siṅgiṁ vidalasūpiyo. </span></div><p><div class=verse-container id=ja493:8.1><span>Te tattha bhutvā khāditvā, </span></div><p><div class=verse-container id=ja493:8.2><span>yāvaticchiṁsu vāṇijā; </span></div><p><div class=verse-container id=ja493:8.3><span>Tatiyaṁ samacintesuṁ, </span></div><p><div class=verse-container id=ja493:8.4><span>bālā mohena pārutā; </span></div><p><div class=verse-container id=ja493:8.5><span>Iṅghassa pacchimaṁ sākhaṁ, </span></div><p><div class=verse-container id=ja493:8.6><span>mayaṁ chindāma vāṇijā. </span></div><p><div class=verse-container id=ja493:9.1><span>Sā ca chinnāva pagghari, </span></div><p><div class=verse-container id=ja493:9.2><span>nāriyo samalaṅkatā; </span></div><p><div class=verse-container id=ja493:9.3><span>Vicitravatthābharaṇā, </span></div><p><div class=verse-container id=ja493:9.4><span>āmuttamaṇikuṇḍalā. </span></div><p><div class=verse-container id=ja493:10.1><span>Api su vāṇijā ekā, </span></div><p><div class=verse-container id=ja493:10.2><span>nāriyo paṇṇavīsati; </span></div><p><div class=verse-container id=ja493:10.3><span>Samantā parivāriṁsu, </span></div><p><div class=verse-container id=ja493:10.4><span>tassa rukkhassa chāyayā. </span></div><p><div class=verse-container id=ja493:11.1><span>Te tāhi paricāretvā, </span></div><p><div class=verse-container id=ja493:11.2><span>yāvaticchiṁsu vāṇijā; </span></div><p><div class=verse-container id=ja493:11.3><span>Catutthaṁ samacintesuṁ, </span></div><p><div class=verse-container id=ja493:11.4><span>bālā mohena pārutā; </span></div><p><div class=verse-container id=ja493:11.5><span>Iṅghassa uttaraṁ sākhaṁ, </span></div><p><div class=verse-container id=ja493:11.6><span>mayaṁ chindāma vāṇijā. </span></div><p><div class=verse-container id=ja493:12.1><span>Sā ca chinnāva pagghari, </span></div><p><div class=verse-container id=ja493:12.2><span>muttā veḷuriyā bahū; </span></div><p><div class=verse-container id=ja493:12.3><span>Rajataṁ jātarūpañca, </span></div><p><div class=verse-container id=ja493:12.4><span>kuttiyo paṭiyāni ca. </span></div><p><div class=verse-container id=ja493:13.1><span>Kāsikāni ca vatthāni, </span></div><p><div class=verse-container id=ja493:13.2><span>uddiyāni ca kambalā; </span></div><p><div class=verse-container id=ja493:13.3><span>Te tattha bhāre bandhitvā, </span></div><p><div class=verse-container id=ja493:13.4><span>yāvaticchiṁsu vāṇijā. </span></div><p><div class=verse-container id=ja493:14.1><span>Pañcamaṁ samacintesuṁ, </span></div><p><div class=verse-container id=ja493:14.2><span>bālā mohena pārutā; </span></div><p><div class=verse-container id=ja493:14.3><span>Iṅghassa mūlaṁ chindāma, </span></div><p><div class=verse-container id=ja493:14.4><span>api bhiyyo labhāmase. </span></div><p><div class=verse-container id=ja493:15.1><span>Athuṭṭhahi satthavāho, </span></div><p><div class=verse-container id=ja493:15.2><span>yācamāno katañjalī; </span></div><p><div class=verse-container id=ja493:15.3><span>Nigrodho kiṁ parajjhati, </span></div><p><div class=verse-container id=ja493:15.4><span>vāṇijā bhaddamatthu te. </span></div><p><div class=verse-container id=ja493:16.1><span>Vāridā purimā sākhā, </span></div><p><div class=verse-container id=ja493:16.2><span>annapānañca dakkhiṇā; </span></div><p><div class=verse-container id=ja493:16.3><span>Nāridā pacchimā sākhā, </span></div><p><div class=verse-container id=ja493:16.4><span>sabbakāme ca uttarā; </span></div><p><div class=verse-container id=ja493:16.5><span>Nigrodho kiṁ parajjhati, </span></div><p><div class=verse-container id=ja493:16.6><span>vāṇijā bhaddamatthu te. </span></div><p><div class=verse-container id=ja493:17.1><span>Yassa rukkhassa chāyāya, </span></div><p><div class=verse-container id=ja493:17.2><span>nisīdeyya sayeyya vā; </span></div><p><div class=verse-container id=ja493:17.3><span>Na tassa sākhaṁ bhañjeyya, </span></div><p><div class=verse-container id=ja493:17.4><span>mittadubbho hi pāpako. </span></div><p><div class=verse-container id=ja493:18.1><span>Te ca tassānādiyitvā, </span></div><p><div class=verse-container id=ja493:18.2><span>ekassa vacanaṁ bahū; </span></div><p><div class=verse-container id=ja493:18.3><span>Nisitāhi kuṭhārīhi, </span></div><p><div class=verse-container id=ja493:18.4><span>mūlato naṁ upakkamuṁ. </span></div><p><div class=verse-container id=ja493:19.1><span>Tato nāgā nikkhamiṁsu, </span></div><p><div class=verse-container id=ja493:19.2><span>sannaddhā paṇṇavīsati; </span></div><p><div class=verse-container id=ja493:19.3><span>Dhanuggahānaṁ tisatā, </span></div><p><div class=verse-container id=ja493:19.4><span>chasahassā ca vammino. </span></div><p><div class=verse-container id=ja493:20.1><span>“Ete hanatha bandhatha, </span></div><p><div class=verse-container id=ja493:20.2><span>Mā vo muñcittha jīvitaṁ; </span></div><p><div class=verse-container id=ja493:20.3><span>Ṭhapetvā satthavāhaṁva, </span></div><p><div class=verse-container id=ja493:20.4><span>Sabbe bhasmaṁ karotha ne”. </span></div><p><div class=verse-container id=ja493:21.1><span>“Tasmā hi paṇḍito poso, </span></div><p><div class=verse-container id=ja493:21.2><span>sampassaṁ atthamattano; </span></div><p><div class=verse-container id=ja493:21.3><span>Lobhassa na vasaṁ gacche, </span></div><p><div class=verse-container id=ja493:21.4><span>haneyyārisakaṁ manaṁ. </span></div><p><div class=verse-container id=ja493:22.1><span>Evamādīnavaṁ ñatvā, </span></div><p><div class=verse-container id=ja493:22.2><span>taṇhā dukkhassa sambhavaṁ; </span></div><p><div class=verse-container id=ja493:22.3><span>Vītataṇho anādāno, </span></div><p><div class=verse-container id=ja493:22.4><span>sato bhikkhu paribbaje”ti. </span></div><p><div class=verse-container id=ja493:23.1><span>Mahāvāṇijajātakaṁ dasamaṁ. </span></div><div class=flex-between><a href=/canon/en/pli/ms/sutta/kn/ja/ja0492.html>Previous</a><a href=/canon/en/pli/ms/sutta/kn/ja/ja0494.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>