<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0419.html>Previous</a><a href=/canon/en/pli/ms/sutta/kn/ja/ja0421.html>Next</a></div><p><div class=verse-container id=ja420:0.1><span>Jātaka </span></div><p><div class=verse-container id=ja420:0.2><span>Aṭṭhakanipāta </span></div><p><div class=verse-container id=ja420:0.3><span>Kaccānivagga </span></div><p><div class=verse-container id=ja420:0.4><span class=big-bold>4. Sumaṅgalajātaka </span></div><p><div class=verse-container id=ja420:1.1><span>“Bhusamhi kuddhoti avekkhiyāna, </span></div><p><div class=verse-container id=ja420:1.2><span>Na tāva daṇḍaṁ paṇayeyya issaro; </span></div><p><div class=verse-container id=ja420:1.3><span>Aṭṭhānaso appatirūpamattano, </span></div><p><div class=verse-container id=ja420:1.4><span>Parassa dukkhāni bhusaṁ udīraye. </span></div><p><div class=verse-container id=ja420:2.1><span>Yato ca jāneyya pasādamattano, </span></div><p><div class=verse-container id=ja420:2.2><span>Atthaṁ niyuñjeyya parassa dukkaṭaṁ; </span></div><p><div class=verse-container id=ja420:2.3><span>Tadāyamatthoti sayaṁ avekkhiya, </span></div><p><div class=verse-container id=ja420:2.4><span>Athassa daṇḍaṁ sadisaṁ nivesaye. </span></div><p><div class=verse-container id=ja420:3.1><span>Na cāpi jhāpeti paraṁ na attanaṁ, </span></div><p><div class=verse-container id=ja420:3.2><span>Amucchito yo nayate nayānayaṁ; </span></div><p><div class=verse-container id=ja420:3.3><span>Yo daṇḍadhāro bhavatīdha issaro, </span></div><p><div class=verse-container id=ja420:3.4><span>Sa vaṇṇagutto siriyā na dhaṁsati. </span></div><p><div class=verse-container id=ja420:4.1><span>Ye khattiyā se anisammakārino, </span></div><p><div class=verse-container id=ja420:4.2><span>Paṇenti daṇḍaṁ sahasā pamucchitā; </span></div><p><div class=verse-container id=ja420:4.3><span>Avaṇṇasaṁyutā jahanti jīvitaṁ, </span></div><p><div class=verse-container id=ja420:4.4><span>Ito vimuttāpi ca yanti duggatiṁ. </span></div><p><div class=verse-container id=ja420:5.1><span>Dhamme ca ye ariyappavedite ratā, </span></div><p><div class=verse-container id=ja420:5.2><span>Anuttarā te vacasā manasā kammunā ca; </span></div><p><div class=verse-container id=ja420:5.3><span>Te santisoraccasamādhisaṇṭhitā, </span></div><p><div class=verse-container id=ja420:5.4><span>Vajanti lokaṁ dubhayaṁ tathāvidhā. </span></div><p><div class=verse-container id=ja420:6.1><span>Rājāhamasmi narapamadānamissaro, </span></div><p><div class=verse-container id=ja420:6.2><span>Sacepi kujjhāmi ṭhapemi attanaṁ; </span></div><p><div class=verse-container id=ja420:6.3><span>Nisedhayanto janataṁ tathāvidhaṁ, </span></div><p><div class=verse-container id=ja420:6.4><span>Paṇemi daṇḍaṁ anukampa yoniso”. </span></div><p><div class=verse-container id=ja420:7.1><span>“Sirī ca lakkhī ca taveva khattiya, </span></div><p><div class=verse-container id=ja420:7.2><span>Janādhipa mā vijahi kudācanaṁ; </span></div><p><div class=verse-container id=ja420:7.3><span>Akkodhano niccapasannacitto, </span></div><p><div class=verse-container id=ja420:7.4><span>Anīgho tuvaṁ vassasatāni pālaya. </span></div><p><div class=verse-container id=ja420:8.1><span>Guṇehi etehi upeta khattiya, </span></div><p><div class=verse-container id=ja420:8.2><span>Ṭhitamariyavattī suvaco akodhano; </span></div><p><div class=verse-container id=ja420:8.3><span>Sukhī anuppīḷa pasāsamediniṁ, </span></div><p><div class=verse-container id=ja420:8.4><span>Ito vimuttopi ca yāhi suggatiṁ. </span></div><p><div class=verse-container id=ja420:9.1><span>Evaṁ sunītena subhāsitena, </span></div><p><div class=verse-container id=ja420:9.2><span>Dhammena ñāyena upāyaso nayaṁ; </span></div><p><div class=verse-container id=ja420:9.3><span>Nibbāpaye saṅkhubhitaṁ mahājanaṁ, </span></div><p><div class=verse-container id=ja420:9.4><span>Mahāva megho salilena medinin”ti. </span></div><p><div class=verse-container id=ja420:10.1><span>Sumaṅgalajātakaṁ catutthaṁ. </span></div><div class=flex-between><a href=/canon/en/pli/ms/sutta/kn/ja/ja0419.html>Previous</a><a href=/canon/en/pli/ms/sutta/kn/ja/ja0421.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>