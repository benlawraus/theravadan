<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0419.html>Previous</a><a href=/canon/en/pli/ms/sutta/kn/ja/ja0421.html>Next</a></div><p id=ja420:0.1><span class=root>Jātaka </span><br><p id=ja420:0.2><span class=root>Aṭṭhakanipāta </span><br><p id=ja420:0.3><span class=root>Kaccānivagga </span><br><p id=ja420:0.4><span class="root big-bold">4. Sumaṅgalajātaka </span><br><p id=ja420:1.1><span class=root>“Bhusamhi kuddhoti avekkhiyāna, </span><br><p id=ja420:1.2><span class=root>Na tāva daṇḍaṁ paṇayeyya issaro; </span><br><p id=ja420:1.3><span class=root>Aṭṭhānaso appatirūpamattano, </span><br><p id=ja420:1.4><span class=root>Parassa dukkhāni bhusaṁ udīraye. </span><br><p id=ja420:2.1><span class=root>Yato ca jāneyya pasādamattano, </span><br><p id=ja420:2.2><span class=root>Atthaṁ niyuñjeyya parassa dukkaṭaṁ; </span><br><p id=ja420:2.3><span class=root>Tadāyamatthoti sayaṁ avekkhiya, </span><br><p id=ja420:2.4><span class=root>Athassa daṇḍaṁ sadisaṁ nivesaye. </span><br><p id=ja420:3.1><span class=root>Na cāpi jhāpeti paraṁ na attanaṁ, </span><br><p id=ja420:3.2><span class=root>Amucchito yo nayate nayānayaṁ; </span><br><p id=ja420:3.3><span class=root>Yo daṇḍadhāro bhavatīdha issaro, </span><br><p id=ja420:3.4><span class=root>Sa vaṇṇagutto siriyā na dhaṁsati. </span><br><p id=ja420:4.1><span class=root>Ye khattiyā se anisammakārino, </span><br><p id=ja420:4.2><span class=root>Paṇenti daṇḍaṁ sahasā pamucchitā; </span><br><p id=ja420:4.3><span class=root>Avaṇṇasaṁyutā jahanti jīvitaṁ, </span><br><p id=ja420:4.4><span class=root>Ito vimuttāpi ca yanti duggatiṁ. </span><br><p id=ja420:5.1><span class=root>Dhamme ca ye ariyappavedite ratā, </span><br><p id=ja420:5.2><span class=root>Anuttarā te vacasā manasā kammunā ca; </span><br><p id=ja420:5.3><span class=root>Te santisoraccasamādhisaṇṭhitā, </span><br><p id=ja420:5.4><span class=root>Vajanti lokaṁ dubhayaṁ tathāvidhā. </span><br><p id=ja420:6.1><span class=root>Rājāhamasmi narapamadānamissaro, </span><br><p id=ja420:6.2><span class=root>Sacepi kujjhāmi ṭhapemi attanaṁ; </span><br><p id=ja420:6.3><span class=root>Nisedhayanto janataṁ tathāvidhaṁ, </span><br><p id=ja420:6.4><span class=root>Paṇemi daṇḍaṁ anukampa yoniso”. </span><br><p id=ja420:7.1><span class=root>“Sirī ca lakkhī ca taveva khattiya, </span><br><p id=ja420:7.2><span class=root>Janādhipa mā vijahi kudācanaṁ; </span><br><p id=ja420:7.3><span class=root>Akkodhano niccapasannacitto, </span><br><p id=ja420:7.4><span class=root>Anīgho tuvaṁ vassasatāni pālaya. </span><br><p id=ja420:8.1><span class=root>Guṇehi etehi upeta khattiya, </span><br><p id=ja420:8.2><span class=root>Ṭhitamariyavattī suvaco akodhano; </span><br><p id=ja420:8.3><span class=root>Sukhī anuppīḷa pasāsamediniṁ, </span><br><p id=ja420:8.4><span class=root>Ito vimuttopi ca yāhi suggatiṁ. </span><br><p id=ja420:9.1><span class=root>Evaṁ sunītena subhāsitena, </span><br><p id=ja420:9.2><span class=root>Dhammena ñāyena upāyaso nayaṁ; </span><br><p id=ja420:9.3><span class=root>Nibbāpaye saṅkhubhitaṁ mahājanaṁ, </span><br><p id=ja420:9.4><span class=root>Mahāva megho salilena medinin”ti. </span><br><p id=ja420:10.1><span class=root>Sumaṅgalajātakaṁ catutthaṁ. </span><br></main><footer class="container footer"><small><a href=/about>Contact info</a></small></footer>