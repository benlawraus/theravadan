<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0475.html>Previous</a><a href=/canon/en/pli/ms/sutta/kn/ja/ja0477.html>Next</a></div><p id=ja476:0.1><span class=root>Jātaka </span><br><p id=ja476:0.2><span class=root>Terasakanipāta </span><br><p id=ja476:0.3><span class=root>Ambavagga </span><br><p id=ja476:0.4><span class="root big-bold">3. Javanahaṁsajātaka </span><br><p id=ja476:1.1><span class=root>“Idheva haṁsa nipata, </span><br><p id=ja476:1.2><span class=root>piyaṁ me tava dassanaṁ; </span><br><p id=ja476:1.3><span class=root>Issarosi anuppatto, </span><br><p id=ja476:1.4><span class=root>yamidhatthi pavedaya”. </span><br><p id=ja476:2.1><span class=root>“Savanena ekassa piyā bhavanti, </span><br><p id=ja476:2.2><span class=root>Disvā panekassa viyeti chando; </span><br><p id=ja476:2.3><span class=root>Disvā ca sutvā ca piyā bhavanti, </span><br><p id=ja476:2.4><span class=root>Kaccinnu me pīyasi dassanena. </span><br><p id=ja476:3.1><span class=root>Savanena piyo mesi, </span><br><p id=ja476:3.2><span class=root>bhiyyo cāgamma dassanaṁ; </span><br><p id=ja476:3.3><span class=root>Evaṁ piyadassano me, </span><br><p id=ja476:3.4><span class=root>vasa haṁsa mamantike”. </span><br><p id=ja476:4.1><span class=root>“Vaseyyāma tavāgāre, </span><br><p id=ja476:4.2><span class=root>niccaṁ sakkatapūjitā; </span><br><p id=ja476:4.3><span class=root>Matto ca ekadā vajje, </span><br><p id=ja476:4.4><span class=root>‘haṁsarājaṁ pacantu me’”. </span><br><p id=ja476:5.1><span class=root>“Dhiratthu taṁ majjapānaṁ, </span><br><p id=ja476:5.2><span class=root>yaṁ me piyataraṁ tayā; </span><br><p id=ja476:5.3><span class=root>Na cāpi majjaṁ pissāmi, </span><br><p id=ja476:5.4><span class=root>yāva me vacchasī ghare”. </span><br><p id=ja476:6.1><span class=root>“Suvijānaṁ siṅgālānaṁ, </span><br><p id=ja476:6.2><span class=root>sakuṇānañca vassitaṁ; </span><br><p id=ja476:6.3><span class=root>Manussavassitaṁ rāja, </span><br><p id=ja476:6.4><span class=root>dubbijānataraṁ tato. </span><br><p id=ja476:7.1><span class=root>Api ce maññatī poso, </span><br><p id=ja476:7.2><span class=root>ñāti mitto sakhāti vā; </span><br><p id=ja476:7.3><span class=root>Yo pubbe sumano hutvā, </span><br><p id=ja476:7.4><span class=root>pacchā sampajjate diso. </span><br><p id=ja476:8.1><span class=root>Yasmiṁ mano nivisati, </span><br><p id=ja476:8.2><span class=root>avidūre sahāpi so; </span><br><p id=ja476:8.3><span class=root>Santikepi hi so dūre, </span><br><p id=ja476:8.4><span class=root>yasmiṁ nāvisate mano. </span><br><p id=ja476:9.1><span class=root>Antopi so hoti pasannacitto, </span><br><p id=ja476:9.2><span class=root>Pāraṁ samuddassa pasannacitto; </span><br><p id=ja476:9.3><span class=root>Antopi so hoti paduṭṭhacitto, </span><br><p id=ja476:9.4><span class=root>Pāraṁ samuddassa paduṭṭhacitto. </span><br><p id=ja476:10.1><span class=root>Saṁvasantā vivasanti, </span><br><p id=ja476:10.2><span class=root>ye disā te rathesabha; </span><br><p id=ja476:10.3><span class=root>Ārā santo saṁvasanti, </span><br><p id=ja476:10.4><span class=root>manasā raṭṭhavaḍḍhana. </span><br><p id=ja476:11.1><span class=root>Aticiraṁ nivāsena, </span><br><p id=ja476:11.2><span class=root>piyo bhavati appiyo; </span><br><p id=ja476:11.3><span class=root>Āmanta kho taṁ gacchāma, </span><br><p id=ja476:11.4><span class=root>purā te homa appiyā”. </span><br><p id=ja476:12.1><span class=root>“Evañce yācamānānaṁ, </span><br><p id=ja476:12.2><span class=root>Añjaliṁ nāvabujjhasi; </span><br><p id=ja476:12.3><span class=root>Paricārakānaṁ sataṁ, </span><br><p id=ja476:12.4><span class=root>Vacanaṁ na karosi no; </span><br><p id=ja476:12.5><span class=root>Evaṁ taṁ abhiyācāma, </span><br><p id=ja476:12.6><span class=root>Puna kayirāsi pariyāyaṁ”. </span><br><p id=ja476:13.1><span class=root>“Evañce no viharataṁ, </span><br><p id=ja476:13.2><span class=root>antarāyo na hessati; </span><br><p id=ja476:13.3><span class=root>Tuyhañcāpi mahārāja, </span><br><p id=ja476:13.4><span class=root>mayhañca raṭṭhavaḍḍhana; </span><br><p id=ja476:13.5><span class=root>Appeva nāma passemu, </span><br><p id=ja476:13.6><span class=root>ahorattānamaccaye”ti. </span><br><p id=ja476:14.1><span class=root>Javanahaṁsajātakaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>