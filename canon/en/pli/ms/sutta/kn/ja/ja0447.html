<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0446.html>Previous</a><a href=/canon/en/pli/ms/sutta/kn/ja/ja0448.html>Next</a></div><p><div class=verse-container id=ja447:0.1><span>Jātaka </span></div><p><div class=verse-container id=ja447:0.2><span>Dasakanipāta </span></div><p><div class=verse-container id=ja447:0.3><span>Catudvāravagga </span></div><p><div class=verse-container id=ja447:0.4><span class=big-bold>9. Mahādhammapālajātaka </span></div><p><div class=verse-container id=ja447:1.1><span>“Kiṁ te vataṁ kiṁ pana brahmacariyaṁ, </span></div><p><div class=verse-container id=ja447:1.2><span>Kissa suciṇṇassa ayaṁ vipāko; </span></div><p><div class=verse-container id=ja447:1.3><span>Akkhāhi me brāhmaṇa etamatthaṁ, </span></div><p><div class=verse-container id=ja447:1.4><span>Kasmā nu tumhaṁ daharā na miyyare”. </span></div><p><div class=verse-container id=ja447:2.1><span>“Dhammaṁ carāma na musā bhaṇāma, </span></div><p><div class=verse-container id=ja447:2.2><span>Pāpāni kammāni parivajjayāma; </span></div><p><div class=verse-container id=ja447:2.3><span>Anariyaṁ parivajjemu sabbaṁ, </span></div><p><div class=verse-container id=ja447:2.4><span>Tasmā hi amhaṁ daharā na miyyare. </span></div><p><div class=verse-container id=ja447:3.1><span>Suṇoma dhammaṁ asataṁ satañca, </span></div><p><div class=verse-container id=ja447:3.2><span>Na cāpi dhammaṁ asataṁ rocayāma; </span></div><p><div class=verse-container id=ja447:3.3><span>Hitvā asante na jahāma sante, </span></div><p><div class=verse-container id=ja447:3.4><span>Tasmā hi amhaṁ daharā na miyyare. </span></div><p><div class=verse-container id=ja447:4.1><span>Pubbeva dānā sumanā bhavāma, </span></div><p><div class=verse-container id=ja447:4.2><span>Dadampi ve attamanā bhavāma; </span></div><p><div class=verse-container id=ja447:4.3><span>Datvāpi ve nānutappāma pacchā, </span></div><p><div class=verse-container id=ja447:4.4><span>Tasmā hi amhaṁ daharā na miyyare. </span></div><p><div class=verse-container id=ja447:5.1><span>Samaṇe mayaṁ brāhmaṇe addhike ca, </span></div><p><div class=verse-container id=ja447:5.2><span>Vanibbake yācanake dalidde; </span></div><p><div class=verse-container id=ja447:5.3><span>Annena pānena abhitappayāma, </span></div><p><div class=verse-container id=ja447:5.4><span>Tasmā hi amhaṁ daharā na miyyare. </span></div><p><div class=verse-container id=ja447:6.1><span>Mayañca bhariyaṁ nātikkamāma, </span></div><p><div class=verse-container id=ja447:6.2><span>Amhe ca bhariyā nātikkamanti; </span></div><p><div class=verse-container id=ja447:6.3><span>Aññatra tāhi brahmacariyaṁ carāma, </span></div><p><div class=verse-container id=ja447:6.4><span>Tasmā hi amhaṁ daharā na miyyare. </span></div><p><div class=verse-container id=ja447:7.1><span>Pāṇātipātā viramāma sabbe, </span></div><p><div class=verse-container id=ja447:7.2><span>Loke adinnaṁ parivajjayāma; </span></div><p><div class=verse-container id=ja447:7.3><span>Amajjapā nopi musā bhaṇāma, </span></div><p><div class=verse-container id=ja447:7.4><span>Tasmā hi amhaṁ daharā na miyyare. </span></div><p><div class=verse-container id=ja447:8.1><span>Etāsu ve jāyare suttamāsu, </span></div><p><div class=verse-container id=ja447:8.2><span>Medhāvino honti pahūtapaññā; </span></div><p><div class=verse-container id=ja447:8.3><span>Bahussutā vedaguno ca honti, </span></div><p><div class=verse-container id=ja447:8.4><span>Tasmā hi amhaṁ daharā na miyyare. </span></div><p><div class=verse-container id=ja447:9.1><span>Mātā pitā ca bhaginī bhātaro ca, </span></div><p><div class=verse-container id=ja447:9.2><span>Puttā ca dārā ca mayañca sabbe; </span></div><p><div class=verse-container id=ja447:9.3><span>Dhammaṁ carāma paralokahetu, </span></div><p><div class=verse-container id=ja447:9.4><span>Tasmā hi amhaṁ daharā na miyyare. </span></div><p><div class=verse-container id=ja447:10.1><span>Dāsā ca dāsyo anujīvino ca, </span></div><p><div class=verse-container id=ja447:10.2><span>Paricārakā kammakarā ca sabbe; </span></div><p><div class=verse-container id=ja447:10.3><span>Dhammaṁ caranti paralokahetu, </span></div><p><div class=verse-container id=ja447:10.4><span>Tasmā hi amhaṁ daharā na miyyare”. </span></div><p><div class=verse-container id=ja447:11.1><span>“Dhammo have rakkhati dhammacāriṁ, </span></div><p><div class=verse-container id=ja447:11.2><span>Dhammo suciṇṇo sukhamāvahāti; </span></div><p><div class=verse-container id=ja447:11.3><span>Esānisaṁso dhamme suciṇṇe, </span></div><p><div class=verse-container id=ja447:11.4><span>Na duggatiṁ gacchati dhammacārī. </span></div><p><div class=verse-container id=ja447:12.1><span>Dhammo have rakkhati dhammacāriṁ, </span></div><p><div class=verse-container id=ja447:12.2><span>Chattaṁ mahantaṁ viya vassakāle; </span></div><p><div class=verse-container id=ja447:12.3><span>Dhammena gutto mama dhammapālo, </span></div><p><div class=verse-container id=ja447:12.4><span>Aññassa aṭṭhīni sukhī kumāro”ti. </span></div><p><div class=verse-container id=ja447:13.1><span>Mahādhammapālajātakaṁ navamaṁ. </span></div><div class=flex-between><a href=/canon/en/pli/ms/sutta/kn/ja/ja0446.html>Previous</a><a href=/canon/en/pli/ms/sutta/kn/ja/ja0448.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>