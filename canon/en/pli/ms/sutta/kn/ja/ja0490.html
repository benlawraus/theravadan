<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0489.html>Previous</a><a href=/canon/en/pli/ms/sutta/kn/ja/ja0491.html>Next</a></div><p id=ja490:0.1><span class=root>Jātaka </span><br><p id=ja490:0.2><span class=root>Pakiṇṇakanipāta </span><br><p id=ja490:0.3><span class=root>Sālikedāravagga </span><br><p id=ja490:0.4><span class="root big-bold">7. Pañcuposathikajātaka </span><br><p id=ja490:1.1><span class=root>“Appossukko dāni tuvaṁ kapota, </span><br><p id=ja490:1.2><span class=root>Vihaṅgama na tava bhojanattho; </span><br><p id=ja490:1.3><span class=root>Khudaṁ pipāsaṁ adhivāsayanto, </span><br><p id=ja490:1.4><span class=root>Kasmā bhavaṁposathiko kapota”. </span><br><p id=ja490:2.1><span class=root>“Ahaṁ pure giddhigato kapotiyā, </span><br><p id=ja490:2.2><span class=root>Asmiṁ padesasmimubho ramāma; </span><br><p id=ja490:2.3><span class=root>Athaggahī sākuṇiko kapotiṁ, </span><br><p id=ja490:2.4><span class=root>Akāmako tāya vinā ahosiṁ. </span><br><p id=ja490:3.1><span class=root>Nānābhavā vippayogena tassā, </span><br><p id=ja490:3.2><span class=root>Manomayaṁ vedana vedayāmi; </span><br><p id=ja490:3.3><span class=root>Tasmā ahaṁposathaṁ pālayāmi, </span><br><p id=ja490:3.4><span class=root>Rāgo mamaṁ mā punarāgamāsi”. </span><br><p id=ja490:4.1><span class=root>“Anujjugāmī uragā dujivha, </span><br><p id=ja490:4.2><span class=root>Dāṭhāvudho ghoravisosi sappa; </span><br><p id=ja490:4.3><span class=root>Khudaṁ pipāsaṁ adhivāsayanto, </span><br><p id=ja490:4.4><span class=root>Kasmā bhavaṁposathiko nu dīgha. </span><br><p id=ja490:5.1><span class=root>Usabho ahū balavā gāmikassa, </span><br><p id=ja490:5.2><span class=root>Calakkakū vaṇṇabalūpapanno; </span><br><p id=ja490:5.3><span class=root>So maṁ akkami taṁ kupito aḍaṁsiṁ, </span><br><p id=ja490:5.4><span class=root>Dukkhābhitunno maraṇaṁ upāgā. </span><br><p id=ja490:6.1><span class=root>Tato janā nikkhamitvāna gāmā, </span><br><p id=ja490:6.2><span class=root>Kanditvā roditvā apakkamiṁsu; </span><br><p id=ja490:6.3><span class=root>Tasmā ahaṁposathaṁ pālayāmi, </span><br><p id=ja490:6.4><span class=root>Kodho mamaṁ mā punarāgamāsi. </span><br><p id=ja490:7.1><span class=root>Matāna maṁsāni bahū susāne, </span><br><p id=ja490:7.2><span class=root>Manuññarūpaṁ tava bhojane taṁ; </span><br><p id=ja490:7.3><span class=root>Khudaṁ pipāsaṁ adhivāsayanto, </span><br><p id=ja490:7.4><span class=root>Kasmā bhavaṁposathiko siṅgāla. </span><br><p id=ja490:8.1><span class=root>Pavisi kucchiṁ mahato gajassa, </span><br><p id=ja490:8.2><span class=root>Kuṇape rato hatthimaṁsesu giddho; </span><br><p id=ja490:8.3><span class=root>Uṇho ca vāto tikhiṇā ca rasmiyo, </span><br><p id=ja490:8.4><span class=root>Te sosayuṁ tassa karīsamaggaṁ. </span><br><p id=ja490:9.1><span class=root>Kiso ca paṇḍū ca ahaṁ bhadante, </span><br><p id=ja490:9.2><span class=root>Na me ahū nikkhamanāya maggo; </span><br><p id=ja490:9.3><span class=root>Mahā ca megho sahasā pavassi, </span><br><p id=ja490:9.4><span class=root>So temayī tassa karīsamaggaṁ. </span><br><p id=ja490:10.1><span class=root>Tato ahaṁ nikkhamisaṁ bhadante, </span><br><p id=ja490:10.2><span class=root>Cando yathā rāhumukhā pamutto; </span><br><p id=ja490:10.3><span class=root>Tasmā ahaṁposathaṁ pālayāmi, </span><br><p id=ja490:10.4><span class=root>Lobho mamaṁ mā punarāgamāsi. </span><br><p id=ja490:11.1><span class=root>Vammīkathūpasmiṁ kipillikāni, </span><br><p id=ja490:11.2><span class=root>Nippothayanto tuvaṁ pure carāsi; </span><br><p id=ja490:11.3><span class=root>Khudaṁ pipāsaṁ adhivāsayanto, </span><br><p id=ja490:11.4><span class=root>Kasmā bhavaṁposathiko nu accha. </span><br><p id=ja490:12.1><span class=root>Sakaṁ niketaṁ atihīḷayāno, </span><br><p id=ja490:12.2><span class=root>Atricchatā mallagāmaṁ agacchiṁ; </span><br><p id=ja490:12.3><span class=root>Tato janā nikkhamitvāna gāmā, </span><br><p id=ja490:12.4><span class=root>Kodaṇḍakena paripothayiṁsu maṁ. </span><br><p id=ja490:13.1><span class=root>So bhinnasīso ruhiramakkhitaṅgo, </span><br><p id=ja490:13.2><span class=root>Paccāgamāsiṁ sakaṁ niketaṁ; </span><br><p id=ja490:13.3><span class=root>Tasmā ahaṁposathaṁ pālayāmi, </span><br><p id=ja490:13.4><span class=root>Atricchatā mā punarāgamāsi”. </span><br><p id=ja490:14.1><span class=root>“Yaṁ no apucchittha tuvaṁ bhadante, </span><br><p id=ja490:14.2><span class=root>Sabbeva byākarimha yathāpajānaṁ; </span><br><p id=ja490:14.3><span class=root>Mayampi pucchāma tuvaṁ bhadante, </span><br><p id=ja490:14.4><span class=root>Kasmā bhavaṁposathiko nu brahme”. </span><br><p id=ja490:15.1><span class=root>“Anūpalitto mama assamamhi, </span><br><p id=ja490:15.2><span class=root>Paccekabuddho muhuttaṁ nisīdi; </span><br><p id=ja490:15.3><span class=root>So maṁ avedī gatimāgatiñca, </span><br><p id=ja490:15.4><span class=root>Nāmañca gottaṁ caraṇañca sabbaṁ. </span><br><p id=ja490:16.1><span class=root>Evampahaṁ vandi na tassa pāde, </span><br><p id=ja490:16.2><span class=root>Na cāpi naṁ mānagatena pucchiṁ; </span><br><p id=ja490:16.3><span class=root>Tasmā ahaṁposathaṁ pālayāmi, </span><br><p id=ja490:16.4><span class=root>Māno mamaṁ mā punarāgamāsī”ti. </span><br><p id=ja490:17.1><span class=root>Pañcuposathikajātakaṁ sattamaṁ. </span><br></main><footer class="container footer"><small><a href=/about>Contact info</a></small></footer>