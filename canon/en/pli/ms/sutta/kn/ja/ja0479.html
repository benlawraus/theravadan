<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0478.html>Previous</a><a href=/canon/en/pli/ms/sutta/kn/ja/ja0480.html>Next</a></div><p id=ja479:0.1><span class=root>Jātaka </span><br><p id=ja479:0.2><span class=root>Terasakanipāta </span><br><p id=ja479:0.3><span class=root>Ambavagga </span><br><p id=ja479:0.4><span class="root big-bold">6. Kāliṅgabodhijātaka </span><br><p id=ja479:1.1><span class=root>Rājā kāliṅgo cakkavatti, </span><br><p id=ja479:1.2><span class=root>Dhammena pathavimanusāsaṁ; </span><br><p id=ja479:1.3><span class=root>Agamā bodhisamīpaṁ, </span><br><p id=ja479:1.4><span class=root>Nāgena mahānubhāvena. </span><br><p id=ja479:2.1><span class=root>Kāliṅgo bhāradvājo ca, </span><br><p id=ja479:2.2><span class=root>Rājānaṁ kāliṅgaṁ samaṇakolaññaṁ; </span><br><p id=ja479:2.3><span class=root>Cakkaṁ vattayato pariggahetvā, </span><br><p id=ja479:2.4><span class=root>Pañjalī idamavoca. </span><br><p id=ja479:3.1><span class=root>“Paccoroha mahārāja, </span><br><p id=ja479:3.2><span class=root>Bhūmibhāgo yathā samaṇuggato; </span><br><p id=ja479:3.3><span class=root>Idha anadhivarā buddhā, </span><br><p id=ja479:3.4><span class=root>Abhisambuddhā virocanti. </span><br><p id=ja479:4.1><span class=root>Padakkhiṇato āvaṭṭā, </span><br><p id=ja479:4.2><span class=root>Tiṇalatā asmiṁ bhūmibhāgasmiṁ; </span><br><p id=ja479:4.3><span class=root>Pathaviyā nābhiyaṁ maṇḍo, </span><br><p id=ja479:4.4><span class=root>Iti no sutaṁ mante mahārāja. </span><br><p id=ja479:5.1><span class=root>Sāgarapariyantāya, </span><br><p id=ja479:5.2><span class=root>Mediniyā sabbabhūtadharaṇiyā; </span><br><p id=ja479:5.3><span class=root>Pathaviyā ayaṁ maṇḍo, </span><br><p id=ja479:5.4><span class=root>Orohitvā namo karohi. </span><br><p id=ja479:6.1><span class=root>Ye te bhavanti nāgā ca, </span><br><p id=ja479:6.2><span class=root>abhijātā ca kuñjarā; </span><br><p id=ja479:6.3><span class=root>Ettāvatā padesaṁ te, </span><br><p id=ja479:6.4><span class=root>nāgā neva mupayanti. </span><br><p id=ja479:7.1><span class=root>Abhijāto nāgo kāmaṁ, </span><br><p id=ja479:7.2><span class=root>Pesehi kuñjaraṁ dantiṁ; </span><br><p id=ja479:7.3><span class=root>Ettāvatā padeso, </span><br><p id=ja479:7.4><span class=root>Sakkā nāgena mupagantuṁ. </span><br><p id=ja479:8.1><span class=root>Taṁ sutvā rājā kāliṅgo, </span><br><p id=ja479:8.2><span class=root>Veyyañjanikavaco nisāmetvā; </span><br><p id=ja479:8.3><span class=root>Sampesesi nāgaṁ ñassāma, </span><br><p id=ja479:8.4><span class=root>Mayaṁ yathimassidaṁ vacanaṁ”. </span><br><p id=ja479:9.1><span class=root>Sampesito ca raññā, </span><br><p id=ja479:9.2><span class=root>Nāgo koñcova abhinaditvāna; </span><br><p id=ja479:9.3><span class=root>Paṭisakkitvā nisīdi, </span><br><p id=ja479:9.4><span class=root>Garuṁva bhāraṁ asahamāno. </span><br><p id=ja479:10.1><span class=root>Kāliṅgabhāradvājo, </span><br><p id=ja479:10.2><span class=root>Nāgaṁ khīṇāyukaṁ viditvāna; </span><br><p id=ja479:10.3><span class=root>Rājānaṁ kāliṅgaṁ, </span><br><p id=ja479:10.4><span class=root>Taramāno ajjhabhāsittha; </span><br><p id=ja479:10.5><span class=root>“Aññaṁ saṅkama nāgaṁ, </span><br><p id=ja479:10.6><span class=root>Nāgo khīṇāyuko mahārāja”. </span><br><p id=ja479:11.1><span class=root>Taṁ sutvā kāliṅgo, </span><br><p id=ja479:11.2><span class=root>taramāno saṅkamī nāgaṁ; </span><br><p id=ja479:11.3><span class=root>Saṅkanteva raññe, </span><br><p id=ja479:11.4><span class=root>nāgo tattheva pati bhumyā; </span><br><p id=ja479:11.5><span class=root>Veyyañjanikavaco, </span><br><p id=ja479:11.6><span class=root>yathā tathā ahu nāgo. </span><br><p id=ja479:12.1><span class=root>Kāliṅgo rājā kāliṅgaṁ, </span><br><p id=ja479:12.2><span class=root>brāhmaṇaṁ etadavoca; </span><br><p id=ja479:12.3><span class=root>“Tvameva asi sambuddho, </span><br><p id=ja479:12.4><span class=root>sabbaññū sabbadassāvī”. </span><br><p id=ja479:13.1><span class=root>Taṁ anadhivāsento kāliṅgaṁ, </span><br><p id=ja479:13.2><span class=root>Brāhmaṇo idamavoca; </span><br><p id=ja479:13.3><span class=root>“Veyyañjanikā hi mayaṁ, </span><br><p id=ja479:13.4><span class=root>Buddhā sabbaññuno mahārāja. </span><br><p id=ja479:14.1><span class=root>Sabbaññū sabbavidū ca, </span><br><p id=ja479:14.2><span class=root>Buddhā na lakkhaṇena jānanti; </span><br><p id=ja479:14.3><span class=root>Āgamabalasā hi mayaṁ, </span><br><p id=ja479:14.4><span class=root>Buddhā sabbaṁ pajānanti”. </span><br><p id=ja479:15.1><span class=root>Mahayitvā sambodhiṁ, </span><br><p id=ja479:15.2><span class=root>Nānāturiyehi vajjamānehi; </span><br><p id=ja479:15.3><span class=root>Mālāvilepanaṁ abhiharitvā, </span><br><p id=ja479:15.4><span class=root>Atha rājā manupāyāsi. </span><br><p id=ja479:16.1><span class=root>Saṭṭhi vāhasahassāni, </span><br><p id=ja479:16.2><span class=root>pupphānaṁ sannipātayi; </span><br><p id=ja479:16.3><span class=root>Pūjesi rājā kāliṅgo, </span><br><p id=ja479:16.4><span class=root>bodhimaṇḍamanuttaranti. </span><br><p id=ja479:17.1><span class=root>Kāliṅgabodhijātakaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>