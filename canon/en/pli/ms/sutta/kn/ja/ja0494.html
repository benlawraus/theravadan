<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0493.html>Previous</a><a href=/canon/en/pli/ms/sutta/kn/ja/ja0495.html>Next</a></div><p><div class=verse-container id=ja494:0.1><span>Jātaka </span></div><p><div class=verse-container id=ja494:0.2><span>Pakiṇṇakanipāta </span></div><p><div class=verse-container id=ja494:0.3><span>Sālikedāravagga </span></div><p><div class=verse-container id=ja494:0.4><span class=big-bold>11. Sādhinajātaka </span></div><p><div class=verse-container id=ja494:1.1><span>“Abbhuto vata lokasmiṁ, </span></div><p><div class=verse-container id=ja494:1.2><span>uppajji lomahaṁsano; </span></div><p><div class=verse-container id=ja494:1.3><span>Dibbo ratho pāturahu, </span></div><p><div class=verse-container id=ja494:1.4><span>vedehassa yasassino”. </span></div><p><div class=verse-container id=ja494:2.1><span>Devaputto mahiddhiko, </span></div><p><div class=verse-container id=ja494:2.2><span>mātali devasārathi; </span></div><p><div class=verse-container id=ja494:2.3><span>Nimantayittha rājānaṁ, </span></div><p><div class=verse-container id=ja494:2.4><span>vedehaṁ mithilaggahaṁ. </span></div><p><div class=verse-container id=ja494:3.1><span>“Ehimaṁ rathamāruyha, </span></div><p><div class=verse-container id=ja494:3.2><span>rājaseṭṭha disampati; </span></div><p><div class=verse-container id=ja494:3.3><span>Devā dassanakāmā te, </span></div><p><div class=verse-container id=ja494:3.4><span>tāvatiṁsā saindakā; </span></div><p><div class=verse-container id=ja494:3.5><span>Saramānā hi te devā, </span></div><p><div class=verse-container id=ja494:3.6><span>sudhammāyaṁ samacchare”. </span></div><p><div class=verse-container id=ja494:4.1><span>Tato ca rājā sādhino, </span></div><p><div class=verse-container id=ja494:4.2><span>vedeho mithilaggaho; </span></div><p><div class=verse-container id=ja494:4.3><span>Sahassayuttamāruyha, </span></div><p><div class=verse-container id=ja494:4.4><span>agā devāna santike; </span></div><p><div class=verse-container id=ja494:4.5><span>Taṁ devā paṭinandiṁsu, </span></div><p><div class=verse-container id=ja494:4.6><span>disvā rājānamāgataṁ. </span></div><p><div class=verse-container id=ja494:5.1><span>“Svāgataṁ te mahārāja, </span></div><p><div class=verse-container id=ja494:5.2><span>atho te adurāgataṁ; </span></div><p><div class=verse-container id=ja494:5.3><span>Nisīda dāni rājīsi, </span></div><p><div class=verse-container id=ja494:5.4><span>devarājassa santike”. </span></div><p><div class=verse-container id=ja494:6.1><span>Sakkopi paṭinandittha, </span></div><p><div class=verse-container id=ja494:6.2><span>vedehaṁ mithilaggahaṁ; </span></div><p><div class=verse-container id=ja494:6.3><span>Nimantayittha kāmehi, </span></div><p><div class=verse-container id=ja494:6.4><span>āsanena ca vāsavo. </span></div><p><div class=verse-container id=ja494:7.1><span>“Sādhu khosi anuppatto, </span></div><p><div class=verse-container id=ja494:7.2><span>āvāsaṁ vasavattinaṁ; </span></div><p><div class=verse-container id=ja494:7.3><span>Vasa devesu rājīsi, </span></div><p><div class=verse-container id=ja494:7.4><span>sabbakāmasamiddhisu; </span></div><p><div class=verse-container id=ja494:7.5><span>Tāvatiṁsesu devesu, </span></div><p><div class=verse-container id=ja494:7.6><span>bhuñja kāme amānuse”. </span></div><p><div class=verse-container id=ja494:8.1><span>“Ahaṁ pure saggagato ramāmi, </span></div><p><div class=verse-container id=ja494:8.2><span>Naccehi gītehi ca vāditehi; </span></div><p><div class=verse-container id=ja494:8.3><span>So dāni ajja na ramāmi sagge, </span></div><p><div class=verse-container id=ja494:8.4><span>Āyuṁ nu khīṇo maraṇaṁ nu santike; </span></div><p><div class=verse-container id=ja494:8.5><span>Udāhu mūḷhosmi janindaseṭṭha”. </span></div><p><div class=verse-container id=ja494:9.1><span>“Na tāyu khīṇaṁ maraṇañca dūre, </span></div><p><div class=verse-container id=ja494:9.2><span>Na cāpi mūḷho naravīraseṭṭha; </span></div><p><div class=verse-container id=ja494:9.3><span>Tuyhañca puññāni parittakāni, </span></div><p><div class=verse-container id=ja494:9.4><span>Yesaṁ vipākaṁ idha vedayittho. </span></div><p><div class=verse-container id=ja494:10.1><span>Vasa devānubhāvena, </span></div><p><div class=verse-container id=ja494:10.2><span>rājaseṭṭha disampati; </span></div><p><div class=verse-container id=ja494:10.3><span>Tāvatiṁsesu devesu, </span></div><p><div class=verse-container id=ja494:10.4><span>bhuñja kāme amānuse”. </span></div><p><div class=verse-container id=ja494:11.1><span>“Yathā yācitakaṁ yānaṁ, </span></div><p><div class=verse-container id=ja494:11.2><span>yathā yācitakaṁ dhanaṁ; </span></div><p><div class=verse-container id=ja494:11.3><span>Evaṁsampadamevetaṁ, </span></div><p><div class=verse-container id=ja494:11.4><span>yaṁ parato dānapaccayā. </span></div><p><div class=verse-container id=ja494:12.1><span>Na cāhametamicchāmi, </span></div><p><div class=verse-container id=ja494:12.2><span>yaṁ parato dānapaccayā; </span></div><p><div class=verse-container id=ja494:12.3><span>Sayaṅkatāni puññāni, </span></div><p><div class=verse-container id=ja494:12.4><span>taṁ me āveṇikaṁ dhanaṁ. </span></div><p><div class=verse-container id=ja494:13.1><span>Sohaṁ gantvā manussesu, </span></div><p><div class=verse-container id=ja494:13.2><span>kāhāmi kusalaṁ bahuṁ; </span></div><p><div class=verse-container id=ja494:13.3><span>Dānena samacariyāya, </span></div><p><div class=verse-container id=ja494:13.4><span>saṁyamena damena ca; </span></div><p><div class=verse-container id=ja494:13.5><span>Yaṁ katvā sukhito hoti, </span></div><p><div class=verse-container id=ja494:13.6><span>na ca pacchānutappati. </span></div><p><div class=verse-container id=ja494:14.1><span>Imāni tāni khettāni, </span></div><p><div class=verse-container id=ja494:14.2><span>imaṁ nikkhaṁ sukuṇḍalaṁ; </span></div><p><div class=verse-container id=ja494:14.3><span>Imā tā haritānūpā, </span></div><p><div class=verse-container id=ja494:14.4><span>imā najjo savantiyo. </span></div><p><div class=verse-container id=ja494:15.1><span>Imā tā pokkharaṇī rammā, </span></div><p><div class=verse-container id=ja494:15.2><span>cakkavākapakūjitā; </span></div><p><div class=verse-container id=ja494:15.3><span>Mandālakehi sañchannā, </span></div><p><div class=verse-container id=ja494:15.4><span>padumuppalakehi ca; </span></div><p><div class=verse-container id=ja494:15.5><span>Yassimāni mamāyiṁsu, </span></div><p><div class=verse-container id=ja494:15.6><span>kiṁ nu te disataṁ gatā. </span></div><p><div class=verse-container id=ja494:16.1><span>Tānīdha khettāni so bhūmibhāgo, </span></div><p><div class=verse-container id=ja494:16.2><span>Teyeva ārāmavanūpacārā; </span></div><p><div class=verse-container id=ja494:16.3><span>Tameva mayhaṁ janataṁ apassato, </span></div><p><div class=verse-container id=ja494:16.4><span>Suññaṁva me nārada khāyate disā”. </span></div><p><div class=verse-container id=ja494:17.1><span>“Diṭṭhā mayā vimānāni, </span></div><p><div class=verse-container id=ja494:17.2><span>obhāsentā catuddisā; </span></div><p><div class=verse-container id=ja494:17.3><span>Sammukhā devarājassa, </span></div><p><div class=verse-container id=ja494:17.4><span>tidasānañca sammukhā. </span></div><p><div class=verse-container id=ja494:18.1><span>Vutthaṁ me bhavanaṁ dibyaṁ, </span></div><p><div class=verse-container id=ja494:18.2><span>Bhuttā kāmā amānusā; </span></div><p><div class=verse-container id=ja494:18.3><span>Tāvatiṁsesu devesu, </span></div><p><div class=verse-container id=ja494:18.4><span>Sabbakāmasamiddhisu. </span></div><p><div class=verse-container id=ja494:19.1><span>Sohaṁ etādisaṁ hitvā, </span></div><p><div class=verse-container id=ja494:19.2><span>puññāyamhi idhāgato; </span></div><p><div class=verse-container id=ja494:19.3><span>Dhammameva carissāmi, </span></div><p><div class=verse-container id=ja494:19.4><span>nāhaṁ rajjena atthiko. </span></div><p><div class=verse-container id=ja494:20.1><span>Adaṇḍāvacaraṁ maggaṁ, </span></div><p><div class=verse-container id=ja494:20.2><span>sammāsambuddhadesitaṁ; </span></div><p><div class=verse-container id=ja494:20.3><span>Taṁ maggaṁ paṭipajjissaṁ, </span></div><p><div class=verse-container id=ja494:20.4><span>yena gacchanti subbatā”ti. </span></div><p><div class=verse-container id=ja494:21.1><span>Sādhinajātakaṁ ekādasamaṁ. </span></div><div class=flex-between><a href=/canon/en/pli/ms/sutta/kn/ja/ja0493.html>Previous</a><a href=/canon/en/pli/ms/sutta/kn/ja/ja0495.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>