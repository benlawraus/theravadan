<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0493.html>Previous</a><a href=/canon/en/pli/ms/sutta/kn/ja/ja0495.html>Next</a></div><p id=ja494:0.1><span class=root>Jātaka </span><br><p id=ja494:0.2><span class=root>Pakiṇṇakanipāta </span><br><p id=ja494:0.3><span class=root>Sālikedāravagga </span><br><p id=ja494:0.4><span class="root big-bold">11. Sādhinajātaka </span><br><p id=ja494:1.1><span class=root>“Abbhuto vata lokasmiṁ, </span><br><p id=ja494:1.2><span class=root>uppajji lomahaṁsano; </span><br><p id=ja494:1.3><span class=root>Dibbo ratho pāturahu, </span><br><p id=ja494:1.4><span class=root>vedehassa yasassino”. </span><br><p id=ja494:2.1><span class=root>Devaputto mahiddhiko, </span><br><p id=ja494:2.2><span class=root>mātali devasārathi; </span><br><p id=ja494:2.3><span class=root>Nimantayittha rājānaṁ, </span><br><p id=ja494:2.4><span class=root>vedehaṁ mithilaggahaṁ. </span><br><p id=ja494:3.1><span class=root>“Ehimaṁ rathamāruyha, </span><br><p id=ja494:3.2><span class=root>rājaseṭṭha disampati; </span><br><p id=ja494:3.3><span class=root>Devā dassanakāmā te, </span><br><p id=ja494:3.4><span class=root>tāvatiṁsā saindakā; </span><br><p id=ja494:3.5><span class=root>Saramānā hi te devā, </span><br><p id=ja494:3.6><span class=root>sudhammāyaṁ samacchare”. </span><br><p id=ja494:4.1><span class=root>Tato ca rājā sādhino, </span><br><p id=ja494:4.2><span class=root>vedeho mithilaggaho; </span><br><p id=ja494:4.3><span class=root>Sahassayuttamāruyha, </span><br><p id=ja494:4.4><span class=root>agā devāna santike; </span><br><p id=ja494:4.5><span class=root>Taṁ devā paṭinandiṁsu, </span><br><p id=ja494:4.6><span class=root>disvā rājānamāgataṁ. </span><br><p id=ja494:5.1><span class=root>“Svāgataṁ te mahārāja, </span><br><p id=ja494:5.2><span class=root>atho te adurāgataṁ; </span><br><p id=ja494:5.3><span class=root>Nisīda dāni rājīsi, </span><br><p id=ja494:5.4><span class=root>devarājassa santike”. </span><br><p id=ja494:6.1><span class=root>Sakkopi paṭinandittha, </span><br><p id=ja494:6.2><span class=root>vedehaṁ mithilaggahaṁ; </span><br><p id=ja494:6.3><span class=root>Nimantayittha kāmehi, </span><br><p id=ja494:6.4><span class=root>āsanena ca vāsavo. </span><br><p id=ja494:7.1><span class=root>“Sādhu khosi anuppatto, </span><br><p id=ja494:7.2><span class=root>āvāsaṁ vasavattinaṁ; </span><br><p id=ja494:7.3><span class=root>Vasa devesu rājīsi, </span><br><p id=ja494:7.4><span class=root>sabbakāmasamiddhisu; </span><br><p id=ja494:7.5><span class=root>Tāvatiṁsesu devesu, </span><br><p id=ja494:7.6><span class=root>bhuñja kāme amānuse”. </span><br><p id=ja494:8.1><span class=root>“Ahaṁ pure saggagato ramāmi, </span><br><p id=ja494:8.2><span class=root>Naccehi gītehi ca vāditehi; </span><br><p id=ja494:8.3><span class=root>So dāni ajja na ramāmi sagge, </span><br><p id=ja494:8.4><span class=root>Āyuṁ nu khīṇo maraṇaṁ nu santike; </span><br><p id=ja494:8.5><span class=root>Udāhu mūḷhosmi janindaseṭṭha”. </span><br><p id=ja494:9.1><span class=root>“Na tāyu khīṇaṁ maraṇañca dūre, </span><br><p id=ja494:9.2><span class=root>Na cāpi mūḷho naravīraseṭṭha; </span><br><p id=ja494:9.3><span class=root>Tuyhañca puññāni parittakāni, </span><br><p id=ja494:9.4><span class=root>Yesaṁ vipākaṁ idha vedayittho. </span><br><p id=ja494:10.1><span class=root>Vasa devānubhāvena, </span><br><p id=ja494:10.2><span class=root>rājaseṭṭha disampati; </span><br><p id=ja494:10.3><span class=root>Tāvatiṁsesu devesu, </span><br><p id=ja494:10.4><span class=root>bhuñja kāme amānuse”. </span><br><p id=ja494:11.1><span class=root>“Yathā yācitakaṁ yānaṁ, </span><br><p id=ja494:11.2><span class=root>yathā yācitakaṁ dhanaṁ; </span><br><p id=ja494:11.3><span class=root>Evaṁsampadamevetaṁ, </span><br><p id=ja494:11.4><span class=root>yaṁ parato dānapaccayā. </span><br><p id=ja494:12.1><span class=root>Na cāhametamicchāmi, </span><br><p id=ja494:12.2><span class=root>yaṁ parato dānapaccayā; </span><br><p id=ja494:12.3><span class=root>Sayaṅkatāni puññāni, </span><br><p id=ja494:12.4><span class=root>taṁ me āveṇikaṁ dhanaṁ. </span><br><p id=ja494:13.1><span class=root>Sohaṁ gantvā manussesu, </span><br><p id=ja494:13.2><span class=root>kāhāmi kusalaṁ bahuṁ; </span><br><p id=ja494:13.3><span class=root>Dānena samacariyāya, </span><br><p id=ja494:13.4><span class=root>saṁyamena damena ca; </span><br><p id=ja494:13.5><span class=root>Yaṁ katvā sukhito hoti, </span><br><p id=ja494:13.6><span class=root>na ca pacchānutappati. </span><br><p id=ja494:14.1><span class=root>Imāni tāni khettāni, </span><br><p id=ja494:14.2><span class=root>imaṁ nikkhaṁ sukuṇḍalaṁ; </span><br><p id=ja494:14.3><span class=root>Imā tā haritānūpā, </span><br><p id=ja494:14.4><span class=root>imā najjo savantiyo. </span><br><p id=ja494:15.1><span class=root>Imā tā pokkharaṇī rammā, </span><br><p id=ja494:15.2><span class=root>cakkavākapakūjitā; </span><br><p id=ja494:15.3><span class=root>Mandālakehi sañchannā, </span><br><p id=ja494:15.4><span class=root>padumuppalakehi ca; </span><br><p id=ja494:15.5><span class=root>Yassimāni mamāyiṁsu, </span><br><p id=ja494:15.6><span class=root>kiṁ nu te disataṁ gatā. </span><br><p id=ja494:16.1><span class=root>Tānīdha khettāni so bhūmibhāgo, </span><br><p id=ja494:16.2><span class=root>Teyeva ārāmavanūpacārā; </span><br><p id=ja494:16.3><span class=root>Tameva mayhaṁ janataṁ apassato, </span><br><p id=ja494:16.4><span class=root>Suññaṁva me nārada khāyate disā”. </span><br><p id=ja494:17.1><span class=root>“Diṭṭhā mayā vimānāni, </span><br><p id=ja494:17.2><span class=root>obhāsentā catuddisā; </span><br><p id=ja494:17.3><span class=root>Sammukhā devarājassa, </span><br><p id=ja494:17.4><span class=root>tidasānañca sammukhā. </span><br><p id=ja494:18.1><span class=root>Vutthaṁ me bhavanaṁ dibyaṁ, </span><br><p id=ja494:18.2><span class=root>Bhuttā kāmā amānusā; </span><br><p id=ja494:18.3><span class=root>Tāvatiṁsesu devesu, </span><br><p id=ja494:18.4><span class=root>Sabbakāmasamiddhisu. </span><br><p id=ja494:19.1><span class=root>Sohaṁ etādisaṁ hitvā, </span><br><p id=ja494:19.2><span class=root>puññāyamhi idhāgato; </span><br><p id=ja494:19.3><span class=root>Dhammameva carissāmi, </span><br><p id=ja494:19.4><span class=root>nāhaṁ rajjena atthiko. </span><br><p id=ja494:20.1><span class=root>Adaṇḍāvacaraṁ maggaṁ, </span><br><p id=ja494:20.2><span class=root>sammāsambuddhadesitaṁ; </span><br><p id=ja494:20.3><span class=root>Taṁ maggaṁ paṭipajjissaṁ, </span><br><p id=ja494:20.4><span class=root>yena gacchanti subbatā”ti. </span><br><p id=ja494:21.1><span class=root>Sādhinajātakaṁ ekādasamaṁ. </span><br></main><footer class="container footer"><small><a href=/about>Contact info</a></small></footer>