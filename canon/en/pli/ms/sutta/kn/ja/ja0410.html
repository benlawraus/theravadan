<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0409.html>Previous</a><a href=/canon/en/pli/ms/sutta/kn/ja/ja0411.html>Next</a></div><p id=ja410:0.1><span class=root>Jātaka </span><br><p id=ja410:0.2><span class=root>Sattakanipāta </span><br><p id=ja410:0.3><span class=root>Gandhāravagga </span><br><p id=ja410:0.4><span class="root big-bold">5. Somadattajātaka </span><br><p id=ja410:1.1><span class=root>“Yo maṁ pure paccuḍḍeti, </span><br><p id=ja410:1.2><span class=root>araññe dūramāyato; </span><br><p id=ja410:1.3><span class=root>So na dissati mātaṅgo, </span><br><p id=ja410:1.4><span class=root>somadatto kuhiṁ gato. </span><br><p id=ja410:2.1><span class=root>Ayaṁ vā so mato seti, </span><br><p id=ja410:2.2><span class=root>allasiṅgaṁva vacchito; </span><br><p id=ja410:2.3><span class=root>Bhumyā nipatito seti, </span><br><p id=ja410:2.4><span class=root>amarā vata kuñjaro”. </span><br><p id=ja410:3.1><span class=root>“Anagāriyupetassa, </span><br><p id=ja410:3.2><span class=root>vippamuttassa te sato; </span><br><p id=ja410:3.3><span class=root>Samaṇassa na taṁ sādhu, </span><br><p id=ja410:3.4><span class=root>yaṁ petamanusocasi”. </span><br><p id=ja410:4.1><span class=root>“Saṁvāsena have sakka, </span><br><p id=ja410:4.2><span class=root>manussassa migassa vā; </span><br><p id=ja410:4.3><span class=root>Hadaye jāyate pemaṁ, </span><br><p id=ja410:4.4><span class=root>taṁ na sakkā asocituṁ”. </span><br><p id=ja410:5.1><span class=root>“Mataṁ marissaṁ rodanti, </span><br><p id=ja410:5.2><span class=root>ye rudanti lapanti ca; </span><br><p id=ja410:5.3><span class=root>Tasmā tvaṁ isi mā rodi, </span><br><p id=ja410:5.4><span class=root>roditaṁ moghamāhu santo. </span><br><p id=ja410:6.1><span class=root>Kanditena have brahme, </span><br><p id=ja410:6.2><span class=root>mato peto samuṭṭhahe; </span><br><p id=ja410:6.3><span class=root>Sabbe saṅgamma rodāma, </span><br><p id=ja410:6.4><span class=root>aññamaññassa ñātake”. </span><br><p id=ja410:7.1><span class=root>“Ādittaṁ vata maṁ santaṁ, </span><br><p id=ja410:7.2><span class=root>ghatasittaṁva pāvakaṁ; </span><br><p id=ja410:7.3><span class=root>Vārinā viya osiñcaṁ, </span><br><p id=ja410:7.4><span class=root>sabbaṁ nibbāpaye daraṁ. </span><br><p id=ja410:8.1><span class=root>Abbahī vata me sallaṁ, </span><br><p id=ja410:8.2><span class=root>yamāsi hadayassitaṁ; </span><br><p id=ja410:8.3><span class=root>Yo me sokaparetassa, </span><br><p id=ja410:8.4><span class=root>puttasokaṁ apānudi. </span><br><p id=ja410:9.1><span class=root>Sohaṁ abbūḷhasallosmi, </span><br><p id=ja410:9.2><span class=root>vītasoko anāvilo; </span><br><p id=ja410:9.3><span class=root>Na socāmi na rodāmi, </span><br><p id=ja410:9.4><span class=root>tava sutvāna vāsavā”ti. </span><br><p id=ja410:10.1><span class=root>Somadattajātakaṁ pañcamaṁ. </span><br></main><footer class="container footer"><small><a href=/about>Contact info</a></small></footer>