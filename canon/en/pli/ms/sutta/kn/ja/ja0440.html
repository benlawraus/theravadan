<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0439.html>Previous</a><a href=/canon/en/pli/ms/sutta/kn/ja/ja0441.html>Next</a></div><p id=ja440:0.1><span class=root>Jātaka </span><br><p id=ja440:0.2><span class=root>Dasakanipāta </span><br><p id=ja440:0.3><span class=root>Catudvāravagga </span><br><p id=ja440:0.4><span class="root big-bold">2. Kaṇhajātaka </span><br><p id=ja440:1.1><span class=root>“Kaṇho vatāyaṁ puriso, </span><br><p id=ja440:1.2><span class=root>kaṇhaṁ bhuñjati bhojanaṁ; </span><br><p id=ja440:1.3><span class=root>Kaṇhe bhūmipadesasmiṁ, </span><br><p id=ja440:1.4><span class=root>na mayhaṁ manaso piyo”. </span><br><p id=ja440:2.1><span class=root>“Na kaṇho tacasā hoti, </span><br><p id=ja440:2.2><span class=root>antosāro hi brāhmaṇo; </span><br><p id=ja440:2.3><span class=root>Yasmiṁ pāpāni kammāni, </span><br><p id=ja440:2.4><span class=root>sa ve kaṇho sujampati”. </span><br><p id=ja440:3.1><span class=root>“Etasmiṁ te sulapite, </span><br><p id=ja440:3.2><span class=root>patirūpe subhāsite; </span><br><p id=ja440:3.3><span class=root>Varaṁ brāhmaṇa te dammi, </span><br><p id=ja440:3.4><span class=root>yaṁ kiñci manasicchasi”. </span><br><p id=ja440:4.1><span class=root>“Varañce me ado sakka, </span><br><p id=ja440:4.2><span class=root>sabbabhūtānamissara; </span><br><p id=ja440:4.3><span class=root>Sunikkodhaṁ suniddosaṁ, </span><br><p id=ja440:4.4><span class=root>nillobhaṁ vuttimattano; </span><br><p id=ja440:4.5><span class=root>Nisnehamabhikaṅkhāmi, </span><br><p id=ja440:4.6><span class=root>ete me caturo vare”. </span><br><p id=ja440:5.1><span class=root>“Kiṁ nu kodhe vā dose vā, </span><br><p id=ja440:5.2><span class=root>lobhe snehe ca brāhmaṇa; </span><br><p id=ja440:5.3><span class=root>Ādīnavaṁ tvaṁ passasi, </span><br><p id=ja440:5.4><span class=root>taṁ me akkhāhi pucchito”. </span><br><p id=ja440:6.1><span class=root>“Appo hutvā bahu hoti, </span><br><p id=ja440:6.2><span class=root>vaḍḍhate so akhantijo; </span><br><p id=ja440:6.3><span class=root>Āsaṅgī bahupāyāso, </span><br><p id=ja440:6.4><span class=root>tasmā kodhaṁ na rocaye. </span><br><p id=ja440:7.1><span class=root>Duṭṭhassa pharusā vācā, </span><br><p id=ja440:7.2><span class=root>parāmāso anantarā; </span><br><p id=ja440:7.3><span class=root>Tato pāṇi tato daṇḍo, </span><br><p id=ja440:7.4><span class=root>satthassa paramā gati; </span><br><p id=ja440:7.5><span class=root>Doso kodhasamuṭṭhāno, </span><br><p id=ja440:7.6><span class=root>tasmā dosaṁ na rocaye. </span><br><p id=ja440:8.1><span class=root>Ālopa sāhasākārā, </span><br><p id=ja440:8.2><span class=root>nikatī vañcanāni ca; </span><br><p id=ja440:8.3><span class=root>Dissanti lobhadhammesu, </span><br><p id=ja440:8.4><span class=root>tasmā lobhaṁ na rocaye. </span><br><p id=ja440:9.1><span class=root>Snehasaṅgathitā ganthā, </span><br><p id=ja440:9.2><span class=root>senti manomayā puthū; </span><br><p id=ja440:9.3><span class=root>Te bhusaṁ upatāpenti, </span><br><p id=ja440:9.4><span class=root>tasmā snehaṁ na rocaye”. </span><br><p id=ja440:10.1><span class=root>“Etasmiṁ te sulapite, </span><br><p id=ja440:10.2><span class=root>patirūpe subhāsite; </span><br><p id=ja440:10.3><span class=root>Varaṁ brāhmaṇa te dammi, </span><br><p id=ja440:10.4><span class=root>yaṁ kiñci manasicchasi”. </span><br><p id=ja440:11.1><span class=root>“Varañce me ado sakka, </span><br><p id=ja440:11.2><span class=root>sabbabhūtānamissara; </span><br><p id=ja440:11.3><span class=root>Araññe me viharato, </span><br><p id=ja440:11.4><span class=root>niccaṁ ekavihārino; </span><br><p id=ja440:11.5><span class=root>Ābādhā mā uppajjeyyuṁ, </span><br><p id=ja440:11.6><span class=root>antarāyakarā bhusā”. </span><br><p id=ja440:12.1><span class=root>“Etasmiṁ te sulapite, </span><br><p id=ja440:12.2><span class=root>patirūpe subhāsite; </span><br><p id=ja440:12.3><span class=root>Varaṁ brāhmaṇa te dammi, </span><br><p id=ja440:12.4><span class=root>yaṁ kiñci manasicchasi”. </span><br><p id=ja440:13.1><span class=root>“Varañce me ado sakka, </span><br><p id=ja440:13.2><span class=root>sabbabhūtānamissara; </span><br><p id=ja440:13.3><span class=root>Na mano vā sarīraṁ vā, </span><br><p id=ja440:13.4><span class=root>maṁ-kate sakka kassaci; </span><br><p id=ja440:13.5><span class=root>Kadāci upahaññetha, </span><br><p id=ja440:13.6><span class=root>etaṁ sakka varaṁ vare”ti. </span><br><p id=ja440:14.1><span class=root>Kaṇhajātakaṁ dutiyaṁ. </span><br></main><footer class="container footer"><small><a href=/about>Contact info</a></small></footer>