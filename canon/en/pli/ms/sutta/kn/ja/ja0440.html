<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0439.html>Previous</a><a href=/canon/en/pli/ms/sutta/kn/ja/ja0441.html>Next</a></div><p><div class=verse-container id=ja440:0.1><span>Jātaka </span></div><p><div class=verse-container id=ja440:0.2><span>Dasakanipāta </span></div><p><div class=verse-container id=ja440:0.3><span>Catudvāravagga </span></div><p><div class=verse-container id=ja440:0.4><span class=big-bold>2. Kaṇhajātaka </span></div><p><div class=verse-container id=ja440:1.1><span>“Kaṇho vatāyaṁ puriso, </span></div><p><div class=verse-container id=ja440:1.2><span>kaṇhaṁ bhuñjati bhojanaṁ; </span></div><p><div class=verse-container id=ja440:1.3><span>Kaṇhe bhūmipadesasmiṁ, </span></div><p><div class=verse-container id=ja440:1.4><span>na mayhaṁ manaso piyo”. </span></div><p><div class=verse-container id=ja440:2.1><span>“Na kaṇho tacasā hoti, </span></div><p><div class=verse-container id=ja440:2.2><span>antosāro hi brāhmaṇo; </span></div><p><div class=verse-container id=ja440:2.3><span>Yasmiṁ pāpāni kammāni, </span></div><p><div class=verse-container id=ja440:2.4><span>sa ve kaṇho sujampati”. </span></div><p><div class=verse-container id=ja440:3.1><span>“Etasmiṁ te sulapite, </span></div><p><div class=verse-container id=ja440:3.2><span>patirūpe subhāsite; </span></div><p><div class=verse-container id=ja440:3.3><span>Varaṁ brāhmaṇa te dammi, </span></div><p><div class=verse-container id=ja440:3.4><span>yaṁ kiñci manasicchasi”. </span></div><p><div class=verse-container id=ja440:4.1><span>“Varañce me ado sakka, </span></div><p><div class=verse-container id=ja440:4.2><span>sabbabhūtānamissara; </span></div><p><div class=verse-container id=ja440:4.3><span>Sunikkodhaṁ suniddosaṁ, </span></div><p><div class=verse-container id=ja440:4.4><span>nillobhaṁ vuttimattano; </span></div><p><div class=verse-container id=ja440:4.5><span>Nisnehamabhikaṅkhāmi, </span></div><p><div class=verse-container id=ja440:4.6><span>ete me caturo vare”. </span></div><p><div class=verse-container id=ja440:5.1><span>“Kiṁ nu kodhe vā dose vā, </span></div><p><div class=verse-container id=ja440:5.2><span>lobhe snehe ca brāhmaṇa; </span></div><p><div class=verse-container id=ja440:5.3><span>Ādīnavaṁ tvaṁ passasi, </span></div><p><div class=verse-container id=ja440:5.4><span>taṁ me akkhāhi pucchito”. </span></div><p><div class=verse-container id=ja440:6.1><span>“Appo hutvā bahu hoti, </span></div><p><div class=verse-container id=ja440:6.2><span>vaḍḍhate so akhantijo; </span></div><p><div class=verse-container id=ja440:6.3><span>Āsaṅgī bahupāyāso, </span></div><p><div class=verse-container id=ja440:6.4><span>tasmā kodhaṁ na rocaye. </span></div><p><div class=verse-container id=ja440:7.1><span>Duṭṭhassa pharusā vācā, </span></div><p><div class=verse-container id=ja440:7.2><span>parāmāso anantarā; </span></div><p><div class=verse-container id=ja440:7.3><span>Tato pāṇi tato daṇḍo, </span></div><p><div class=verse-container id=ja440:7.4><span>satthassa paramā gati; </span></div><p><div class=verse-container id=ja440:7.5><span>Doso kodhasamuṭṭhāno, </span></div><p><div class=verse-container id=ja440:7.6><span>tasmā dosaṁ na rocaye. </span></div><p><div class=verse-container id=ja440:8.1><span>Ālopa sāhasākārā, </span></div><p><div class=verse-container id=ja440:8.2><span>nikatī vañcanāni ca; </span></div><p><div class=verse-container id=ja440:8.3><span>Dissanti lobhadhammesu, </span></div><p><div class=verse-container id=ja440:8.4><span>tasmā lobhaṁ na rocaye. </span></div><p><div class=verse-container id=ja440:9.1><span>Snehasaṅgathitā ganthā, </span></div><p><div class=verse-container id=ja440:9.2><span>senti manomayā puthū; </span></div><p><div class=verse-container id=ja440:9.3><span>Te bhusaṁ upatāpenti, </span></div><p><div class=verse-container id=ja440:9.4><span>tasmā snehaṁ na rocaye”. </span></div><p><div class=verse-container id=ja440:10.1><span>“Etasmiṁ te sulapite, </span></div><p><div class=verse-container id=ja440:10.2><span>patirūpe subhāsite; </span></div><p><div class=verse-container id=ja440:10.3><span>Varaṁ brāhmaṇa te dammi, </span></div><p><div class=verse-container id=ja440:10.4><span>yaṁ kiñci manasicchasi”. </span></div><p><div class=verse-container id=ja440:11.1><span>“Varañce me ado sakka, </span></div><p><div class=verse-container id=ja440:11.2><span>sabbabhūtānamissara; </span></div><p><div class=verse-container id=ja440:11.3><span>Araññe me viharato, </span></div><p><div class=verse-container id=ja440:11.4><span>niccaṁ ekavihārino; </span></div><p><div class=verse-container id=ja440:11.5><span>Ābādhā mā uppajjeyyuṁ, </span></div><p><div class=verse-container id=ja440:11.6><span>antarāyakarā bhusā”. </span></div><p><div class=verse-container id=ja440:12.1><span>“Etasmiṁ te sulapite, </span></div><p><div class=verse-container id=ja440:12.2><span>patirūpe subhāsite; </span></div><p><div class=verse-container id=ja440:12.3><span>Varaṁ brāhmaṇa te dammi, </span></div><p><div class=verse-container id=ja440:12.4><span>yaṁ kiñci manasicchasi”. </span></div><p><div class=verse-container id=ja440:13.1><span>“Varañce me ado sakka, </span></div><p><div class=verse-container id=ja440:13.2><span>sabbabhūtānamissara; </span></div><p><div class=verse-container id=ja440:13.3><span>Na mano vā sarīraṁ vā, </span></div><p><div class=verse-container id=ja440:13.4><span>maṁ-kate sakka kassaci; </span></div><p><div class=verse-container id=ja440:13.5><span>Kadāci upahaññetha, </span></div><p><div class=verse-container id=ja440:13.6><span>etaṁ sakka varaṁ vare”ti. </span></div><p><div class=verse-container id=ja440:14.1><span>Kaṇhajātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0439.html>Previous</a><a href=/canon/en/pli/ms/sutta/kn/ja/ja0441.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>