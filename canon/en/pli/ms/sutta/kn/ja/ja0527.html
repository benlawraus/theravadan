<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0526.html>Previous</a><a href=/canon/en/pli/ms/sutta/kn/ja/ja0528.html>Next</a></div><p><div class=verse-container id=ja527:0.1><span>Jātaka </span></div><p><div class=verse-container id=ja527:0.2><span>Paṇṇāsanipāta </span></div><p><div class=verse-container id=ja527:0.3><span>Niḷinikāvagga </span></div><p><div class=verse-container id=ja527:0.4><span class=big-bold>2 Ummādantījātaka </span></div><p><div class=verse-container id=ja527:1.1><span>“Nivesanaṁ kassa nudaṁ sunanda, </span></div><p><div class=verse-container id=ja527:1.2><span>Pākārena paṇḍumayena guttaṁ; </span></div><p><div class=verse-container id=ja527:1.3><span>Kā dissati aggisikhāva dūre, </span></div><p><div class=verse-container id=ja527:1.4><span>Vehāyasaṁ pabbataggeva acci. </span></div><p><div class=verse-container id=ja527:2.1><span>Dhītā nvayaṁ kassa sunanda hoti, </span></div><p><div class=verse-container id=ja527:2.2><span>Suṇisā nvayaṁ kassa athopi bhariyā; </span></div><p><div class=verse-container id=ja527:2.3><span>Akkhāhi me khippamidheva puṭṭho, </span></div><p><div class=verse-container id=ja527:2.4><span>Avāvaṭā yadi vā atthi bhattā”. </span></div><p><div class=verse-container id=ja527:3.1><span>“Ahañhi jānāmi janinda etaṁ, </span></div><p><div class=verse-container id=ja527:3.2><span>Matyā ca petyā ca athopi assā; </span></div><p><div class=verse-container id=ja527:3.3><span>Taveva so puriso bhūmipāla, </span></div><p><div class=verse-container id=ja527:3.4><span>Rattindivaṁ appamatto tavatthe. </span></div><p><div class=verse-container id=ja527:4.1><span>Iddho ca phīto ca suvaḍḍhito ca, </span></div><p><div class=verse-container id=ja527:4.2><span>Amacco ca te aññataro janinda; </span></div><p><div class=verse-container id=ja527:4.3><span>Tassesā bhariyābhipārakassa, </span></div><p><div class=verse-container id=ja527:4.4><span>Ummādantī nāmadheyyena rāja”. </span></div><p><div class=verse-container id=ja527:5.1><span>“Ambho ambho nāmamidaṁ imissā, </span></div><p><div class=verse-container id=ja527:5.2><span>Matyā ca petyā ca kataṁ susādhu; </span></div><p><div class=verse-container id=ja527:5.3><span>Tadā hi mayhaṁ avalokayantī, </span></div><p><div class=verse-container id=ja527:5.4><span>Ummattakaṁ ummadantī akāsi. </span></div><p><div class=verse-container id=ja527:6.1><span>Yā puṇṇamāse migamandalocanā, </span></div><p><div class=verse-container id=ja527:6.2><span>Upāvisi puṇḍarīkattacaṅgī; </span></div><p><div class=verse-container id=ja527:6.3><span>Dve puṇṇamāyo tadahū amaññahaṁ, </span></div><p><div class=verse-container id=ja527:6.4><span>Disvāna pārāvatarattavāsiniṁ. </span></div><p><div class=verse-container id=ja527:7.1><span>Aḷārapamhehi subhehi vaggubhi, </span></div><p><div class=verse-container id=ja527:7.2><span>Palobhayantī maṁ yadā udikkhati; </span></div><p><div class=verse-container id=ja527:7.3><span>Vijambhamānā harateva me mano, </span></div><p><div class=verse-container id=ja527:7.4><span>Jātā vane kimpurisīva pabbate. </span></div><p><div class=verse-container id=ja527:8.1><span>Tadā hi brahatī sāmā, </span></div><p><div class=verse-container id=ja527:8.2><span>āmuttamaṇikuṇḍalā; </span></div><p><div class=verse-container id=ja527:8.3><span>Ekaccavasanā nārī, </span></div><p><div class=verse-container id=ja527:8.4><span>migī bhantāvudikkhati. </span></div><p><div class=verse-container id=ja527:9.1><span>Kadāssu maṁ tambanakhā sulomā, </span></div><p><div class=verse-container id=ja527:9.2><span>Bāhāmudū candanasāralittā; </span></div><p><div class=verse-container id=ja527:9.3><span>Vaṭṭaṅgulī sannatadhīrakuttiyā, </span></div><p><div class=verse-container id=ja527:9.4><span>Nārī upaññissati sīsato subhā. </span></div><p><div class=verse-container id=ja527:10.1><span>Kadāssu maṁ kañcanajāluracchadā, </span></div><p><div class=verse-container id=ja527:10.2><span>Dhītā tirīṭissa vilaggamajjhā; </span></div><p><div class=verse-container id=ja527:10.3><span>Mudūhi bāhāhi palissajissati, </span></div><p><div class=verse-container id=ja527:10.4><span>Brahāvane jātadumaṁva māluvā. </span></div><p><div class=verse-container id=ja527:11.1><span>Kadāssu lākhārasarattasucchavī, </span></div><p><div class=verse-container id=ja527:11.2><span>Bindutthanī puṇḍarīkattacaṅgī; </span></div><p><div class=verse-container id=ja527:11.3><span>Mukhaṁ mukhena upanāmayissati, </span></div><p><div class=verse-container id=ja527:11.4><span>Soṇḍova soṇḍassa surāya thālaṁ. </span></div><p><div class=verse-container id=ja527:12.1><span>Yadāddasaṁ taṁ tiṭṭhantiṁ, </span></div><p><div class=verse-container id=ja527:12.2><span>Sabbabhaddaṁ manoramaṁ; </span></div><p><div class=verse-container id=ja527:12.3><span>Tato sakassa cittassa, </span></div><p><div class=verse-container id=ja527:12.4><span>Nāvabodhāmi kañcinaṁ. </span></div><p><div class=verse-container id=ja527:13.1><span>Ummādantimahaṁ daṭṭhā, </span></div><p><div class=verse-container id=ja527:13.2><span>āmuttamaṇikuṇḍalaṁ; </span></div><p><div class=verse-container id=ja527:13.3><span>Na supāmi divārattiṁ, </span></div><p><div class=verse-container id=ja527:13.4><span>sahassaṁva parājito. </span></div><p><div class=verse-container id=ja527:14.1><span>Sakko ce me varaṁ dajjā, </span></div><p><div class=verse-container id=ja527:14.2><span>so ca labbhetha me varo; </span></div><p><div class=verse-container id=ja527:14.3><span>Ekarattaṁ dvirattaṁ vā, </span></div><p><div class=verse-container id=ja527:14.4><span>bhaveyyaṁ abhipārako; </span></div><p><div class=verse-container id=ja527:14.5><span>Ummādantyā ramitvāna, </span></div><p><div class=verse-container id=ja527:14.6><span>sivirājā tato siyaṁ”. </span></div><p><div class=verse-container id=ja527:15.1><span>“Bhūtāni me bhūtapatī namassato, </span></div><p><div class=verse-container id=ja527:15.2><span>Āgamma yakkho idametadabravi; </span></div><p><div class=verse-container id=ja527:15.3><span>Rañño mano ummadantyā niviṭṭho, </span></div><p><div class=verse-container id=ja527:15.4><span>Dadāmi te taṁ paricārayassu”. </span></div><p><div class=verse-container id=ja527:16.1><span>“Puññā ca dhaṁse amaro na camhi, </span></div><p><div class=verse-container id=ja527:16.2><span>Jano ca me pāpamidañca jaññā; </span></div><p><div class=verse-container id=ja527:16.3><span>Bhuso ca tyassa manaso vighāto, </span></div><p><div class=verse-container id=ja527:16.4><span>Datvā piyaṁ ummadantiṁ adaṭṭhā”. </span></div><p><div class=verse-container id=ja527:17.1><span>“Janinda nāññatra tayā mayā vā, </span></div><p><div class=verse-container id=ja527:17.2><span>Sabbāpi kammassa katassa jaññā; </span></div><p><div class=verse-container id=ja527:17.3><span>Yaṁ te mayā ummadantī padinnā, </span></div><p><div class=verse-container id=ja527:17.4><span>Bhusehi rājā vanathaṁ sajāhi”. </span></div><p><div class=verse-container id=ja527:18.1><span>“Yo pāpakaṁ kamma karaṁ manusso, </span></div><p><div class=verse-container id=ja527:18.2><span>So maññati māyida maññiṁsu aññe; </span></div><p><div class=verse-container id=ja527:18.3><span>Passanti bhūtāni karontametaṁ, </span></div><p><div class=verse-container id=ja527:18.4><span>Yuttā ca ye honti narā pathabyā. </span></div><p><div class=verse-container id=ja527:19.1><span>Añño nu te koci naro pathabyā, </span></div><p><div class=verse-container id=ja527:19.2><span>Saddheyya lokasmi na me piyāti; </span></div><p><div class=verse-container id=ja527:19.3><span>Bhuso ca tyassa manaso vighāto, </span></div><p><div class=verse-container id=ja527:19.4><span>Datvā piyaṁ ummadantiṁ adaṭṭhā”. </span></div><p><div class=verse-container id=ja527:20.1><span>“Addhā piyā mayha janinda esā, </span></div><p><div class=verse-container id=ja527:20.2><span>Na sā mamaṁ appiyā bhūmipāla; </span></div><p><div class=verse-container id=ja527:20.3><span>Gaccheva tvaṁ ummadantiṁ bhadante, </span></div><p><div class=verse-container id=ja527:20.4><span>Sīhova selassa guhaṁ upeti”. </span></div><p><div class=verse-container id=ja527:21.1><span>“Na pīḷitā attadukhena dhīrā, </span></div><p><div class=verse-container id=ja527:21.2><span>Sukhapphalaṁ kamma pariccajanti; </span></div><p><div class=verse-container id=ja527:21.3><span>Sammohitā vāpi sukhena mattā, </span></div><p><div class=verse-container id=ja527:21.4><span>Na pāpakammañca samācaranti”. </span></div><p><div class=verse-container id=ja527:22.1><span>“Tuvañhi mātā ca pitā ca mayhaṁ, </span></div><p><div class=verse-container id=ja527:22.2><span>Bhattā patī posako devatā ca; </span></div><p><div class=verse-container id=ja527:22.3><span>Dāso ahaṁ tuyha saputtadāro, </span></div><p><div class=verse-container id=ja527:22.4><span>Yathāsukhaṁ sāmi karohi kāmaṁ”. </span></div><p><div class=verse-container id=ja527:23.1><span>“Yo issaromhīti karoti pāpaṁ, </span></div><p><div class=verse-container id=ja527:23.2><span>Katvā ca so nuttasate paresaṁ; </span></div><p><div class=verse-container id=ja527:23.3><span>Na tena so jīvati dīghamāyu, </span></div><p><div class=verse-container id=ja527:23.4><span>Devāpi pāpena samekkhare naṁ. </span></div><p><div class=verse-container id=ja527:24.1><span>Aññātakaṁ sāmikehī padinnaṁ, </span></div><p><div class=verse-container id=ja527:24.2><span>Dhamme ṭhitā ye paṭicchanti dānaṁ; </span></div><p><div class=verse-container id=ja527:24.3><span>Paṭicchakā dāyakā cāpi tattha, </span></div><p><div class=verse-container id=ja527:24.4><span>Sukhapphalaññeva karonti kammaṁ. </span></div><p><div class=verse-container id=ja527:25.1><span>Añño nu te koci naro pathabyā, </span></div><p><div class=verse-container id=ja527:25.2><span>Saddheyya lokasmi na me piyāti; </span></div><p><div class=verse-container id=ja527:25.3><span>Bhuso ca tyassa manaso vighāto, </span></div><p><div class=verse-container id=ja527:25.4><span>Datvā piyaṁ ummadantiṁ adaṭṭhā”. </span></div><p><div class=verse-container id=ja527:26.1><span>“Addhā piyā mayha janinda esā, </span></div><p><div class=verse-container id=ja527:26.2><span>Na sā mamaṁ appiyā bhūmipāla; </span></div><p><div class=verse-container id=ja527:26.3><span>Yaṁ te mayā ummadantī padinnā, </span></div><p><div class=verse-container id=ja527:26.4><span>Bhusehi rājā vanathaṁ sajāhi”. </span></div><p><div class=verse-container id=ja527:27.1><span>“Yo attadukkhena parassa dukkhaṁ, </span></div><p><div class=verse-container id=ja527:27.2><span>Sukhena vā attasukhaṁ dahāti; </span></div><p><div class=verse-container id=ja527:27.3><span>Yathevidaṁ mayha tathā paresaṁ, </span></div><p><div class=verse-container id=ja527:27.4><span>Yo evaṁ jānāti sa vedi dhammaṁ. </span></div><p><div class=verse-container id=ja527:28.1><span>Añño nu te koci naro pathabyā, </span></div><p><div class=verse-container id=ja527:28.2><span>Saddheyya lokasmi na me piyāti; </span></div><p><div class=verse-container id=ja527:28.3><span>Bhuso ca tyassa manaso vighāto, </span></div><p><div class=verse-container id=ja527:28.4><span>Datvā piyaṁ ummadantiṁ adaṭṭhā”. </span></div><p><div class=verse-container id=ja527:29.1><span>“Janinda jānāsi piyā mamesā, </span></div><p><div class=verse-container id=ja527:29.2><span>Na sā mamaṁ appiyā bhūmipāla; </span></div><p><div class=verse-container id=ja527:29.3><span>Piyena te dammi piyaṁ janinda, </span></div><p><div class=verse-container id=ja527:29.4><span>Piyadāyino deva piyaṁ labhanti”. </span></div><p><div class=verse-container id=ja527:30.1><span>“So nūnāhaṁ vadhissāmi, </span></div><p><div class=verse-container id=ja527:30.2><span>attānaṁ kāmahetukaṁ; </span></div><p><div class=verse-container id=ja527:30.3><span>Na hi dhammaṁ adhammena, </span></div><p><div class=verse-container id=ja527:30.4><span>ahaṁ vadhitumussahe”. </span></div><p><div class=verse-container id=ja527:31.1><span>“Sace tuvaṁ mayha satiṁ janinda, </span></div><p><div class=verse-container id=ja527:31.2><span>Na kāmayāsi naravīra seṭṭha; </span></div><p><div class=verse-container id=ja527:31.3><span>Cajāmi naṁ sabbajanassa sibyā, </span></div><p><div class=verse-container id=ja527:31.4><span>Mayā pamuttaṁ tato avhayesi naṁ”. </span></div><p><div class=verse-container id=ja527:32.1><span>“Adūsiyañce abhipāraka tvaṁ, </span></div><p><div class=verse-container id=ja527:32.2><span>Cajāsi katte ahitāya tyassa; </span></div><p><div class=verse-container id=ja527:32.3><span>Mahā ca te upavādopi assa, </span></div><p><div class=verse-container id=ja527:32.4><span>Na cāpi tyassa nagaramhi pakkho”. </span></div><p><div class=verse-container id=ja527:33.1><span>“Ahaṁ sahissaṁ upavādametaṁ, </span></div><p><div class=verse-container id=ja527:33.2><span>Nindaṁ pasaṁsaṁ garahañca sabbaṁ; </span></div><p><div class=verse-container id=ja527:33.3><span>Mametamāgacchatu bhūmipāla, </span></div><p><div class=verse-container id=ja527:33.4><span>Yathāsukhaṁ sivi karohi kāmaṁ”. </span></div><p><div class=verse-container id=ja527:34.1><span>“Yo neva nindaṁ na panappasaṁsaṁ, </span></div><p><div class=verse-container id=ja527:34.2><span>Ādiyati garahaṁ nopi pūjaṁ; </span></div><p><div class=verse-container id=ja527:34.3><span>Sirī ca lakkhī ca apeti tamhā, </span></div><p><div class=verse-container id=ja527:34.4><span>Āpo suvuṭṭhīva yathā thalamhā”. </span></div><p><div class=verse-container id=ja527:35.1><span>“Yaṁ kiñci dukkhañca sukhañca etto, </span></div><p><div class=verse-container id=ja527:35.2><span>Dhammātisārañca manovighātaṁ; </span></div><p><div class=verse-container id=ja527:35.3><span>Urasā ahaṁ paccuttarissāmi sabbaṁ, </span></div><p><div class=verse-container id=ja527:35.4><span>Pathavī yathā thāvarānaṁ tasānaṁ”. </span></div><p><div class=verse-container id=ja527:36.1><span>“Dhammātisārañca manovighātaṁ, </span></div><p><div class=verse-container id=ja527:36.2><span>Dukkhañca nicchāmi ahaṁ paresaṁ; </span></div><p><div class=verse-container id=ja527:36.3><span>Ekovimaṁ hārayissāmi bhāraṁ, </span></div><p><div class=verse-container id=ja527:36.4><span>Dhamme ṭhito kiñci ahāpayanto”. </span></div><p><div class=verse-container id=ja527:37.1><span>“Saggūpagaṁ puññakammaṁ janinda, </span></div><p><div class=verse-container id=ja527:37.2><span>Mā me tuvaṁ antarāyaṁ akāsi; </span></div><p><div class=verse-container id=ja527:37.3><span>Dadāmi te ummadantiṁ pasanno, </span></div><p><div class=verse-container id=ja527:37.4><span>Rājāva yaññe dhanaṁ brāhmaṇānaṁ”. </span></div><p><div class=verse-container id=ja527:38.1><span>“Addhā tuvaṁ katte hitesi mayhaṁ, </span></div><p><div class=verse-container id=ja527:38.2><span>Sakhā mamaṁ ummadantī tuvañca; </span></div><p><div class=verse-container id=ja527:38.3><span>Nindeyyu devā pitaro ca sabbe, </span></div><p><div class=verse-container id=ja527:38.4><span>Pāpañca passaṁ abhisamparāyaṁ”. </span></div><p><div class=verse-container id=ja527:39.1><span>“Na hetadhammaṁ sivirāja vajjuṁ, </span></div><p><div class=verse-container id=ja527:39.2><span>Sanegamā jānapadā ca sabbe; </span></div><p><div class=verse-container id=ja527:39.3><span>Yaṁ te mayā ummadantī padinnā, </span></div><p><div class=verse-container id=ja527:39.4><span>Bhusehi rājā vanathaṁ sajāhi”. </span></div><p><div class=verse-container id=ja527:40.1><span>“Addhā tuvaṁ katte hitesi mayhaṁ, </span></div><p><div class=verse-container id=ja527:40.2><span>Sakhā mamaṁ ummadantī tuvañca; </span></div><p><div class=verse-container id=ja527:40.3><span>Satañca dhammāni sukittitāni, </span></div><p><div class=verse-container id=ja527:40.4><span>Samuddavelāva duraccayāni”. </span></div><p><div class=verse-container id=ja527:41.1><span>“Āhuneyyo mesi hitānukampī, </span></div><p><div class=verse-container id=ja527:41.2><span>Dhātā vidhātā casi kāmapālo; </span></div><p><div class=verse-container id=ja527:41.3><span>Tayī hutā rāja mahapphalā hi, </span></div><p><div class=verse-container id=ja527:41.4><span>Kāmena me ummadantiṁ paṭiccha”. </span></div><p><div class=verse-container id=ja527:42.1><span>“Addhā hi sabbaṁ abhipāraka tvaṁ, </span></div><p><div class=verse-container id=ja527:42.2><span>Dhammaṁ acārī mama kattuputta; </span></div><p><div class=verse-container id=ja527:42.3><span>Añño nu te ko idha sotthikattā, </span></div><p><div class=verse-container id=ja527:42.4><span>Dvipado naro aruṇe jīvaloke”. </span></div><p><div class=verse-container id=ja527:43.1><span>“Tuvaṁ nu seṭṭho tvamanuttarosi, </span></div><p><div class=verse-container id=ja527:43.2><span>Tvaṁ dhammagutto dhammavidū sumedho; </span></div><p><div class=verse-container id=ja527:43.3><span>So dhammagutto cirameva jīva, </span></div><p><div class=verse-container id=ja527:43.4><span>Dhammañca me desaya dhammapāla”. </span></div><p><div class=verse-container id=ja527:44.1><span>“Tadiṅgha abhipāraka, </span></div><p><div class=verse-container id=ja527:44.2><span>suṇohi vacanaṁ mama; </span></div><p><div class=verse-container id=ja527:44.3><span>Dhammaṁ te desayissāmi, </span></div><p><div class=verse-container id=ja527:44.4><span>sataṁ āsevitaṁ ahaṁ. </span></div><p><div class=verse-container id=ja527:45.1><span>Sādhu dhammaruci rājā, </span></div><p><div class=verse-container id=ja527:45.2><span>sādhu paññāṇavā naro; </span></div><p><div class=verse-container id=ja527:45.3><span>Sādhu mittānamaddubbho, </span></div><p><div class=verse-container id=ja527:45.4><span>pāpassākaraṇaṁ sukhaṁ. </span></div><p><div class=verse-container id=ja527:46.1><span>Akkodhanassa vijite, </span></div><p><div class=verse-container id=ja527:46.2><span>ṭhitadhammassa rājino; </span></div><p><div class=verse-container id=ja527:46.3><span>Sukhaṁ manussā āsetha, </span></div><p><div class=verse-container id=ja527:46.4><span>sītacchāyāya saṅghare. </span></div><p><div class=verse-container id=ja527:47.1><span>Na cāhametaṁ abhirocayāmi, </span></div><p><div class=verse-container id=ja527:47.2><span>Kammaṁ asamekkhakataṁ asādhu; </span></div><p><div class=verse-container id=ja527:47.3><span>Ye vāpi ñatvāna sayaṁ karonti, </span></div><p><div class=verse-container id=ja527:47.4><span>Upamā imā mayhaṁ tuvaṁ suṇohi. </span></div><p><div class=verse-container id=ja527:48.1><span>Gavañce taramānānaṁ, </span></div><p><div class=verse-container id=ja527:48.2><span>jimhaṁ gacchati puṅgavo; </span></div><p><div class=verse-container id=ja527:48.3><span>Sabbā tā jimhaṁ gacchanti, </span></div><p><div class=verse-container id=ja527:48.4><span>nette jimhaṁ gate sati. </span></div><p><div class=verse-container id=ja527:49.1><span>Evameva manussesu, </span></div><p><div class=verse-container id=ja527:49.2><span>yo hoti seṭṭhasammato; </span></div><p><div class=verse-container id=ja527:49.3><span>So ce adhammaṁ carati, </span></div><p><div class=verse-container id=ja527:49.4><span>pageva itarā pajā; </span></div><p><div class=verse-container id=ja527:49.5><span>Sabbaṁ raṭṭhaṁ dukhaṁ seti, </span></div><p><div class=verse-container id=ja527:49.6><span>rājā ce hoti adhammiko. </span></div><p><div class=verse-container id=ja527:50.1><span>Gavañce taramānānaṁ, </span></div><p><div class=verse-container id=ja527:50.2><span>ujuṁ gacchati puṅgavo; </span></div><p><div class=verse-container id=ja527:50.3><span>Sabbā gāvī ujuṁ yanti, </span></div><p><div class=verse-container id=ja527:50.4><span>nette ujuṁ gate sati. </span></div><p><div class=verse-container id=ja527:51.1><span>Evameva manussesu, </span></div><p><div class=verse-container id=ja527:51.2><span>yo hoti seṭṭhasammato; </span></div><p><div class=verse-container id=ja527:51.3><span>So sace dhammaṁ carati, </span></div><p><div class=verse-container id=ja527:51.4><span>pageva itarā pajā; </span></div><p><div class=verse-container id=ja527:51.5><span>Sabbaṁ raṭṭhaṁ sukhaṁ seti, </span></div><p><div class=verse-container id=ja527:51.6><span>rājā ce hoti dhammiko. </span></div><p><div class=verse-container id=ja527:52.1><span>Na cāpāhaṁ adhammena, </span></div><p><div class=verse-container id=ja527:52.2><span>amarattamabhipatthaye; </span></div><p><div class=verse-container id=ja527:52.3><span>Imaṁ vā pathaviṁ sabbaṁ, </span></div><p><div class=verse-container id=ja527:52.4><span>vijetuṁ abhipāraka. </span></div><p><div class=verse-container id=ja527:53.1><span>Yañhi kiñci manussesu, </span></div><p><div class=verse-container id=ja527:53.2><span>ratanaṁ idha vijjati; </span></div><p><div class=verse-container id=ja527:53.3><span>Gāvo dāso hiraññañca, </span></div><p><div class=verse-container id=ja527:53.4><span>vatthiyaṁ haricandanaṁ. </span></div><p><div class=verse-container id=ja527:54.1><span>Assitthiyo ratanaṁ maṇikañca, </span></div><p><div class=verse-container id=ja527:54.2><span>Yañcāpi me candasūriyā abhipālayanti; </span></div><p><div class=verse-container id=ja527:54.3><span>Na tassa hetu visamaṁ careyyaṁ, </span></div><p><div class=verse-container id=ja527:54.4><span>Majjhe sivīnaṁ usabhomhi jāto. </span></div><p><div class=verse-container id=ja527:55.1><span>Netā hitā uggato raṭṭhapālo, </span></div><p><div class=verse-container id=ja527:55.2><span>Dhammaṁ sivīnaṁ apacāyamāno; </span></div><p><div class=verse-container id=ja527:55.3><span>So dhammamevānuvicintayanto, </span></div><p><div class=verse-container id=ja527:55.4><span>Tasmā sake cittavase na vatto”. </span></div><p><div class=verse-container id=ja527:56.1><span>“Addhā tuvaṁ mahārāja, </span></div><p><div class=verse-container id=ja527:56.2><span>niccaṁ abyasanaṁ sivaṁ; </span></div><p><div class=verse-container id=ja527:56.3><span>Karissasi ciraṁ rajjaṁ, </span></div><p><div class=verse-container id=ja527:56.4><span>paññā hi tava tādisī. </span></div><p><div class=verse-container id=ja527:57.1><span>Etaṁ te anumodāma, </span></div><p><div class=verse-container id=ja527:57.2><span>yaṁ dhammaṁ nappamajjasi; </span></div><p><div class=verse-container id=ja527:57.3><span>Dhammaṁ pamajja khattiyo, </span></div><p><div class=verse-container id=ja527:57.4><span>raṭṭhā cavati issaro. </span></div><p><div class=verse-container id=ja527:58.1><span>Dhammaṁ cara mahārāja, </span></div><p><div class=verse-container id=ja527:58.2><span>mātāpitūsu khattiya; </span></div><p><div class=verse-container id=ja527:58.3><span>Idha dhammaṁ caritvāna, </span></div><p><div class=verse-container id=ja527:58.4><span>rāja saggaṁ gamissasi. </span></div><p><div class=verse-container id=ja527:59.1><span>Dhammaṁ cara mahārāja, </span></div><p><div class=verse-container id=ja527:59.2><span>puttadāresu khattiya; </span></div><p><div class=verse-container id=ja527:59.3><span>…pe… </span></div><p><div class=verse-container id=ja527:60.1><span>Dhammaṁ cara mahārāja, </span></div><p><div class=verse-container id=ja527:60.2><span>mittāmaccesu khattiya; </span></div><p><div class=verse-container id=ja527:60.3><span>…pe… </span></div><p><div class=verse-container id=ja527:61.1><span>Dhammaṁ cara mahārāja, </span></div><p><div class=verse-container id=ja527:61.2><span>vāhanesu balesu ca; </span></div><p><div class=verse-container id=ja527:61.3><span>…pe… </span></div><p><div class=verse-container id=ja527:62.1><span>Dhammaṁ cara mahārāja, </span></div><p><div class=verse-container id=ja527:62.2><span>gāmesu nigamesu ca; </span></div><p><div class=verse-container id=ja527:62.3><span>…pe… </span></div><p><div class=verse-container id=ja527:63.1><span>Dhammaṁ cara mahārāja, </span></div><p><div class=verse-container id=ja527:63.2><span>raṭṭhesu janapadesu ca; </span></div><p><div class=verse-container id=ja527:63.3><span>…pe… </span></div><p><div class=verse-container id=ja527:64.1><span>Dhammaṁ cara mahārāja, </span></div><p><div class=verse-container id=ja527:64.2><span>samaṇabrāhmaṇesu ca; </span></div><p><div class=verse-container id=ja527:64.3><span>…pe… </span></div><p><div class=verse-container id=ja527:65.1><span>Dhammaṁ cara mahārāja, </span></div><p><div class=verse-container id=ja527:65.2><span>migapakkhīsu khattiya; </span></div><p><div class=verse-container id=ja527:65.3><span>…pe… </span></div><p><div class=verse-container id=ja527:66.1><span>Dhammaṁ cara mahārāja, </span></div><p><div class=verse-container id=ja527:66.2><span>dhammo ciṇṇo sukhāvaho; </span></div><p><div class=verse-container id=ja527:66.3><span>Idha dhammaṁ caritvāna, </span></div><p><div class=verse-container id=ja527:66.4><span>rāja saggaṁ gamissasi. </span></div><p><div class=verse-container id=ja527:67.1><span>Dhammaṁ cara mahārāja, </span></div><p><div class=verse-container id=ja527:67.2><span>saindā devā sabrahmakā; </span></div><p><div class=verse-container id=ja527:67.3><span>Suciṇṇena divaṁ pattā, </span></div><p><div class=verse-container id=ja527:67.4><span>mā dhammaṁ rāja pāmado”ti. </span></div><p><div class=verse-container id=ja527:68.1><span>Ummādantījātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0526.html>Previous</a><a href=/canon/en/pli/ms/sutta/kn/ja/ja0528.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>