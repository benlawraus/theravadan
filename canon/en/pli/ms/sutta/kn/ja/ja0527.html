<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0526.html>Previous</a><a href=/canon/en/pli/ms/sutta/kn/ja/ja0528.html>Next</a></div><p id=ja527:0.1><span class=root>Jātaka </span><br><p id=ja527:0.2><span class=root>Paṇṇāsanipāta </span><br><p id=ja527:0.3><span class=root>Niḷinikāvagga </span><br><p id=ja527:0.4><span class="root big-bold">2 Ummādantījātaka </span><br><p id=ja527:1.1><span class=root>“Nivesanaṁ kassa nudaṁ sunanda, </span><br><p id=ja527:1.2><span class=root>Pākārena paṇḍumayena guttaṁ; </span><br><p id=ja527:1.3><span class=root>Kā dissati aggisikhāva dūre, </span><br><p id=ja527:1.4><span class=root>Vehāyasaṁ pabbataggeva acci. </span><br><p id=ja527:2.1><span class=root>Dhītā nvayaṁ kassa sunanda hoti, </span><br><p id=ja527:2.2><span class=root>Suṇisā nvayaṁ kassa athopi bhariyā; </span><br><p id=ja527:2.3><span class=root>Akkhāhi me khippamidheva puṭṭho, </span><br><p id=ja527:2.4><span class=root>Avāvaṭā yadi vā atthi bhattā”. </span><br><p id=ja527:3.1><span class=root>“Ahañhi jānāmi janinda etaṁ, </span><br><p id=ja527:3.2><span class=root>Matyā ca petyā ca athopi assā; </span><br><p id=ja527:3.3><span class=root>Taveva so puriso bhūmipāla, </span><br><p id=ja527:3.4><span class=root>Rattindivaṁ appamatto tavatthe. </span><br><p id=ja527:4.1><span class=root>Iddho ca phīto ca suvaḍḍhito ca, </span><br><p id=ja527:4.2><span class=root>Amacco ca te aññataro janinda; </span><br><p id=ja527:4.3><span class=root>Tassesā bhariyābhipārakassa, </span><br><p id=ja527:4.4><span class=root>Ummādantī nāmadheyyena rāja”. </span><br><p id=ja527:5.1><span class=root>“Ambho ambho nāmamidaṁ imissā, </span><br><p id=ja527:5.2><span class=root>Matyā ca petyā ca kataṁ susādhu; </span><br><p id=ja527:5.3><span class=root>Tadā hi mayhaṁ avalokayantī, </span><br><p id=ja527:5.4><span class=root>Ummattakaṁ ummadantī akāsi. </span><br><p id=ja527:6.1><span class=root>Yā puṇṇamāse migamandalocanā, </span><br><p id=ja527:6.2><span class=root>Upāvisi puṇḍarīkattacaṅgī; </span><br><p id=ja527:6.3><span class=root>Dve puṇṇamāyo tadahū amaññahaṁ, </span><br><p id=ja527:6.4><span class=root>Disvāna pārāvatarattavāsiniṁ. </span><br><p id=ja527:7.1><span class=root>Aḷārapamhehi subhehi vaggubhi, </span><br><p id=ja527:7.2><span class=root>Palobhayantī maṁ yadā udikkhati; </span><br><p id=ja527:7.3><span class=root>Vijambhamānā harateva me mano, </span><br><p id=ja527:7.4><span class=root>Jātā vane kimpurisīva pabbate. </span><br><p id=ja527:8.1><span class=root>Tadā hi brahatī sāmā, </span><br><p id=ja527:8.2><span class=root>āmuttamaṇikuṇḍalā; </span><br><p id=ja527:8.3><span class=root>Ekaccavasanā nārī, </span><br><p id=ja527:8.4><span class=root>migī bhantāvudikkhati. </span><br><p id=ja527:9.1><span class=root>Kadāssu maṁ tambanakhā sulomā, </span><br><p id=ja527:9.2><span class=root>Bāhāmudū candanasāralittā; </span><br><p id=ja527:9.3><span class=root>Vaṭṭaṅgulī sannatadhīrakuttiyā, </span><br><p id=ja527:9.4><span class=root>Nārī upaññissati sīsato subhā. </span><br><p id=ja527:10.1><span class=root>Kadāssu maṁ kañcanajāluracchadā, </span><br><p id=ja527:10.2><span class=root>Dhītā tirīṭissa vilaggamajjhā; </span><br><p id=ja527:10.3><span class=root>Mudūhi bāhāhi palissajissati, </span><br><p id=ja527:10.4><span class=root>Brahāvane jātadumaṁva māluvā. </span><br><p id=ja527:11.1><span class=root>Kadāssu lākhārasarattasucchavī, </span><br><p id=ja527:11.2><span class=root>Bindutthanī puṇḍarīkattacaṅgī; </span><br><p id=ja527:11.3><span class=root>Mukhaṁ mukhena upanāmayissati, </span><br><p id=ja527:11.4><span class=root>Soṇḍova soṇḍassa surāya thālaṁ. </span><br><p id=ja527:12.1><span class=root>Yadāddasaṁ taṁ tiṭṭhantiṁ, </span><br><p id=ja527:12.2><span class=root>Sabbabhaddaṁ manoramaṁ; </span><br><p id=ja527:12.3><span class=root>Tato sakassa cittassa, </span><br><p id=ja527:12.4><span class=root>Nāvabodhāmi kañcinaṁ. </span><br><p id=ja527:13.1><span class=root>Ummādantimahaṁ daṭṭhā, </span><br><p id=ja527:13.2><span class=root>āmuttamaṇikuṇḍalaṁ; </span><br><p id=ja527:13.3><span class=root>Na supāmi divārattiṁ, </span><br><p id=ja527:13.4><span class=root>sahassaṁva parājito. </span><br><p id=ja527:14.1><span class=root>Sakko ce me varaṁ dajjā, </span><br><p id=ja527:14.2><span class=root>so ca labbhetha me varo; </span><br><p id=ja527:14.3><span class=root>Ekarattaṁ dvirattaṁ vā, </span><br><p id=ja527:14.4><span class=root>bhaveyyaṁ abhipārako; </span><br><p id=ja527:14.5><span class=root>Ummādantyā ramitvāna, </span><br><p id=ja527:14.6><span class=root>sivirājā tato siyaṁ”. </span><br><p id=ja527:15.1><span class=root>“Bhūtāni me bhūtapatī namassato, </span><br><p id=ja527:15.2><span class=root>Āgamma yakkho idametadabravi; </span><br><p id=ja527:15.3><span class=root>Rañño mano ummadantyā niviṭṭho, </span><br><p id=ja527:15.4><span class=root>Dadāmi te taṁ paricārayassu”. </span><br><p id=ja527:16.1><span class=root>“Puññā ca dhaṁse amaro na camhi, </span><br><p id=ja527:16.2><span class=root>Jano ca me pāpamidañca jaññā; </span><br><p id=ja527:16.3><span class=root>Bhuso ca tyassa manaso vighāto, </span><br><p id=ja527:16.4><span class=root>Datvā piyaṁ ummadantiṁ adaṭṭhā”. </span><br><p id=ja527:17.1><span class=root>“Janinda nāññatra tayā mayā vā, </span><br><p id=ja527:17.2><span class=root>Sabbāpi kammassa katassa jaññā; </span><br><p id=ja527:17.3><span class=root>Yaṁ te mayā ummadantī padinnā, </span><br><p id=ja527:17.4><span class=root>Bhusehi rājā vanathaṁ sajāhi”. </span><br><p id=ja527:18.1><span class=root>“Yo pāpakaṁ kamma karaṁ manusso, </span><br><p id=ja527:18.2><span class=root>So maññati māyida maññiṁsu aññe; </span><br><p id=ja527:18.3><span class=root>Passanti bhūtāni karontametaṁ, </span><br><p id=ja527:18.4><span class=root>Yuttā ca ye honti narā pathabyā. </span><br><p id=ja527:19.1><span class=root>Añño nu te koci naro pathabyā, </span><br><p id=ja527:19.2><span class=root>Saddheyya lokasmi na me piyāti; </span><br><p id=ja527:19.3><span class=root>Bhuso ca tyassa manaso vighāto, </span><br><p id=ja527:19.4><span class=root>Datvā piyaṁ ummadantiṁ adaṭṭhā”. </span><br><p id=ja527:20.1><span class=root>“Addhā piyā mayha janinda esā, </span><br><p id=ja527:20.2><span class=root>Na sā mamaṁ appiyā bhūmipāla; </span><br><p id=ja527:20.3><span class=root>Gaccheva tvaṁ ummadantiṁ bhadante, </span><br><p id=ja527:20.4><span class=root>Sīhova selassa guhaṁ upeti”. </span><br><p id=ja527:21.1><span class=root>“Na pīḷitā attadukhena dhīrā, </span><br><p id=ja527:21.2><span class=root>Sukhapphalaṁ kamma pariccajanti; </span><br><p id=ja527:21.3><span class=root>Sammohitā vāpi sukhena mattā, </span><br><p id=ja527:21.4><span class=root>Na pāpakammañca samācaranti”. </span><br><p id=ja527:22.1><span class=root>“Tuvañhi mātā ca pitā ca mayhaṁ, </span><br><p id=ja527:22.2><span class=root>Bhattā patī posako devatā ca; </span><br><p id=ja527:22.3><span class=root>Dāso ahaṁ tuyha saputtadāro, </span><br><p id=ja527:22.4><span class=root>Yathāsukhaṁ sāmi karohi kāmaṁ”. </span><br><p id=ja527:23.1><span class=root>“Yo issaromhīti karoti pāpaṁ, </span><br><p id=ja527:23.2><span class=root>Katvā ca so nuttasate paresaṁ; </span><br><p id=ja527:23.3><span class=root>Na tena so jīvati dīghamāyu, </span><br><p id=ja527:23.4><span class=root>Devāpi pāpena samekkhare naṁ. </span><br><p id=ja527:24.1><span class=root>Aññātakaṁ sāmikehī padinnaṁ, </span><br><p id=ja527:24.2><span class=root>Dhamme ṭhitā ye paṭicchanti dānaṁ; </span><br><p id=ja527:24.3><span class=root>Paṭicchakā dāyakā cāpi tattha, </span><br><p id=ja527:24.4><span class=root>Sukhapphalaññeva karonti kammaṁ. </span><br><p id=ja527:25.1><span class=root>Añño nu te koci naro pathabyā, </span><br><p id=ja527:25.2><span class=root>Saddheyya lokasmi na me piyāti; </span><br><p id=ja527:25.3><span class=root>Bhuso ca tyassa manaso vighāto, </span><br><p id=ja527:25.4><span class=root>Datvā piyaṁ ummadantiṁ adaṭṭhā”. </span><br><p id=ja527:26.1><span class=root>“Addhā piyā mayha janinda esā, </span><br><p id=ja527:26.2><span class=root>Na sā mamaṁ appiyā bhūmipāla; </span><br><p id=ja527:26.3><span class=root>Yaṁ te mayā ummadantī padinnā, </span><br><p id=ja527:26.4><span class=root>Bhusehi rājā vanathaṁ sajāhi”. </span><br><p id=ja527:27.1><span class=root>“Yo attadukkhena parassa dukkhaṁ, </span><br><p id=ja527:27.2><span class=root>Sukhena vā attasukhaṁ dahāti; </span><br><p id=ja527:27.3><span class=root>Yathevidaṁ mayha tathā paresaṁ, </span><br><p id=ja527:27.4><span class=root>Yo evaṁ jānāti sa vedi dhammaṁ. </span><br><p id=ja527:28.1><span class=root>Añño nu te koci naro pathabyā, </span><br><p id=ja527:28.2><span class=root>Saddheyya lokasmi na me piyāti; </span><br><p id=ja527:28.3><span class=root>Bhuso ca tyassa manaso vighāto, </span><br><p id=ja527:28.4><span class=root>Datvā piyaṁ ummadantiṁ adaṭṭhā”. </span><br><p id=ja527:29.1><span class=root>“Janinda jānāsi piyā mamesā, </span><br><p id=ja527:29.2><span class=root>Na sā mamaṁ appiyā bhūmipāla; </span><br><p id=ja527:29.3><span class=root>Piyena te dammi piyaṁ janinda, </span><br><p id=ja527:29.4><span class=root>Piyadāyino deva piyaṁ labhanti”. </span><br><p id=ja527:30.1><span class=root>“So nūnāhaṁ vadhissāmi, </span><br><p id=ja527:30.2><span class=root>attānaṁ kāmahetukaṁ; </span><br><p id=ja527:30.3><span class=root>Na hi dhammaṁ adhammena, </span><br><p id=ja527:30.4><span class=root>ahaṁ vadhitumussahe”. </span><br><p id=ja527:31.1><span class=root>“Sace tuvaṁ mayha satiṁ janinda, </span><br><p id=ja527:31.2><span class=root>Na kāmayāsi naravīra seṭṭha; </span><br><p id=ja527:31.3><span class=root>Cajāmi naṁ sabbajanassa sibyā, </span><br><p id=ja527:31.4><span class=root>Mayā pamuttaṁ tato avhayesi naṁ”. </span><br><p id=ja527:32.1><span class=root>“Adūsiyañce abhipāraka tvaṁ, </span><br><p id=ja527:32.2><span class=root>Cajāsi katte ahitāya tyassa; </span><br><p id=ja527:32.3><span class=root>Mahā ca te upavādopi assa, </span><br><p id=ja527:32.4><span class=root>Na cāpi tyassa nagaramhi pakkho”. </span><br><p id=ja527:33.1><span class=root>“Ahaṁ sahissaṁ upavādametaṁ, </span><br><p id=ja527:33.2><span class=root>Nindaṁ pasaṁsaṁ garahañca sabbaṁ; </span><br><p id=ja527:33.3><span class=root>Mametamāgacchatu bhūmipāla, </span><br><p id=ja527:33.4><span class=root>Yathāsukhaṁ sivi karohi kāmaṁ”. </span><br><p id=ja527:34.1><span class=root>“Yo neva nindaṁ na panappasaṁsaṁ, </span><br><p id=ja527:34.2><span class=root>Ādiyati garahaṁ nopi pūjaṁ; </span><br><p id=ja527:34.3><span class=root>Sirī ca lakkhī ca apeti tamhā, </span><br><p id=ja527:34.4><span class=root>Āpo suvuṭṭhīva yathā thalamhā”. </span><br><p id=ja527:35.1><span class=root>“Yaṁ kiñci dukkhañca sukhañca etto, </span><br><p id=ja527:35.2><span class=root>Dhammātisārañca manovighātaṁ; </span><br><p id=ja527:35.3><span class=root>Urasā ahaṁ paccuttarissāmi sabbaṁ, </span><br><p id=ja527:35.4><span class=root>Pathavī yathā thāvarānaṁ tasānaṁ”. </span><br><p id=ja527:36.1><span class=root>“Dhammātisārañca manovighātaṁ, </span><br><p id=ja527:36.2><span class=root>Dukkhañca nicchāmi ahaṁ paresaṁ; </span><br><p id=ja527:36.3><span class=root>Ekovimaṁ hārayissāmi bhāraṁ, </span><br><p id=ja527:36.4><span class=root>Dhamme ṭhito kiñci ahāpayanto”. </span><br><p id=ja527:37.1><span class=root>“Saggūpagaṁ puññakammaṁ janinda, </span><br><p id=ja527:37.2><span class=root>Mā me tuvaṁ antarāyaṁ akāsi; </span><br><p id=ja527:37.3><span class=root>Dadāmi te ummadantiṁ pasanno, </span><br><p id=ja527:37.4><span class=root>Rājāva yaññe dhanaṁ brāhmaṇānaṁ”. </span><br><p id=ja527:38.1><span class=root>“Addhā tuvaṁ katte hitesi mayhaṁ, </span><br><p id=ja527:38.2><span class=root>Sakhā mamaṁ ummadantī tuvañca; </span><br><p id=ja527:38.3><span class=root>Nindeyyu devā pitaro ca sabbe, </span><br><p id=ja527:38.4><span class=root>Pāpañca passaṁ abhisamparāyaṁ”. </span><br><p id=ja527:39.1><span class=root>“Na hetadhammaṁ sivirāja vajjuṁ, </span><br><p id=ja527:39.2><span class=root>Sanegamā jānapadā ca sabbe; </span><br><p id=ja527:39.3><span class=root>Yaṁ te mayā ummadantī padinnā, </span><br><p id=ja527:39.4><span class=root>Bhusehi rājā vanathaṁ sajāhi”. </span><br><p id=ja527:40.1><span class=root>“Addhā tuvaṁ katte hitesi mayhaṁ, </span><br><p id=ja527:40.2><span class=root>Sakhā mamaṁ ummadantī tuvañca; </span><br><p id=ja527:40.3><span class=root>Satañca dhammāni sukittitāni, </span><br><p id=ja527:40.4><span class=root>Samuddavelāva duraccayāni”. </span><br><p id=ja527:41.1><span class=root>“Āhuneyyo mesi hitānukampī, </span><br><p id=ja527:41.2><span class=root>Dhātā vidhātā casi kāmapālo; </span><br><p id=ja527:41.3><span class=root>Tayī hutā rāja mahapphalā hi, </span><br><p id=ja527:41.4><span class=root>Kāmena me ummadantiṁ paṭiccha”. </span><br><p id=ja527:42.1><span class=root>“Addhā hi sabbaṁ abhipāraka tvaṁ, </span><br><p id=ja527:42.2><span class=root>Dhammaṁ acārī mama kattuputta; </span><br><p id=ja527:42.3><span class=root>Añño nu te ko idha sotthikattā, </span><br><p id=ja527:42.4><span class=root>Dvipado naro aruṇe jīvaloke”. </span><br><p id=ja527:43.1><span class=root>“Tuvaṁ nu seṭṭho tvamanuttarosi, </span><br><p id=ja527:43.2><span class=root>Tvaṁ dhammagutto dhammavidū sumedho; </span><br><p id=ja527:43.3><span class=root>So dhammagutto cirameva jīva, </span><br><p id=ja527:43.4><span class=root>Dhammañca me desaya dhammapāla”. </span><br><p id=ja527:44.1><span class=root>“Tadiṅgha abhipāraka, </span><br><p id=ja527:44.2><span class=root>suṇohi vacanaṁ mama; </span><br><p id=ja527:44.3><span class=root>Dhammaṁ te desayissāmi, </span><br><p id=ja527:44.4><span class=root>sataṁ āsevitaṁ ahaṁ. </span><br><p id=ja527:45.1><span class=root>Sādhu dhammaruci rājā, </span><br><p id=ja527:45.2><span class=root>sādhu paññāṇavā naro; </span><br><p id=ja527:45.3><span class=root>Sādhu mittānamaddubbho, </span><br><p id=ja527:45.4><span class=root>pāpassākaraṇaṁ sukhaṁ. </span><br><p id=ja527:46.1><span class=root>Akkodhanassa vijite, </span><br><p id=ja527:46.2><span class=root>ṭhitadhammassa rājino; </span><br><p id=ja527:46.3><span class=root>Sukhaṁ manussā āsetha, </span><br><p id=ja527:46.4><span class=root>sītacchāyāya saṅghare. </span><br><p id=ja527:47.1><span class=root>Na cāhametaṁ abhirocayāmi, </span><br><p id=ja527:47.2><span class=root>Kammaṁ asamekkhakataṁ asādhu; </span><br><p id=ja527:47.3><span class=root>Ye vāpi ñatvāna sayaṁ karonti, </span><br><p id=ja527:47.4><span class=root>Upamā imā mayhaṁ tuvaṁ suṇohi. </span><br><p id=ja527:48.1><span class=root>Gavañce taramānānaṁ, </span><br><p id=ja527:48.2><span class=root>jimhaṁ gacchati puṅgavo; </span><br><p id=ja527:48.3><span class=root>Sabbā tā jimhaṁ gacchanti, </span><br><p id=ja527:48.4><span class=root>nette jimhaṁ gate sati. </span><br><p id=ja527:49.1><span class=root>Evameva manussesu, </span><br><p id=ja527:49.2><span class=root>yo hoti seṭṭhasammato; </span><br><p id=ja527:49.3><span class=root>So ce adhammaṁ carati, </span><br><p id=ja527:49.4><span class=root>pageva itarā pajā; </span><br><p id=ja527:49.5><span class=root>Sabbaṁ raṭṭhaṁ dukhaṁ seti, </span><br><p id=ja527:49.6><span class=root>rājā ce hoti adhammiko. </span><br><p id=ja527:50.1><span class=root>Gavañce taramānānaṁ, </span><br><p id=ja527:50.2><span class=root>ujuṁ gacchati puṅgavo; </span><br><p id=ja527:50.3><span class=root>Sabbā gāvī ujuṁ yanti, </span><br><p id=ja527:50.4><span class=root>nette ujuṁ gate sati. </span><br><p id=ja527:51.1><span class=root>Evameva manussesu, </span><br><p id=ja527:51.2><span class=root>yo hoti seṭṭhasammato; </span><br><p id=ja527:51.3><span class=root>So sace dhammaṁ carati, </span><br><p id=ja527:51.4><span class=root>pageva itarā pajā; </span><br><p id=ja527:51.5><span class=root>Sabbaṁ raṭṭhaṁ sukhaṁ seti, </span><br><p id=ja527:51.6><span class=root>rājā ce hoti dhammiko. </span><br><p id=ja527:52.1><span class=root>Na cāpāhaṁ adhammena, </span><br><p id=ja527:52.2><span class=root>amarattamabhipatthaye; </span><br><p id=ja527:52.3><span class=root>Imaṁ vā pathaviṁ sabbaṁ, </span><br><p id=ja527:52.4><span class=root>vijetuṁ abhipāraka. </span><br><p id=ja527:53.1><span class=root>Yañhi kiñci manussesu, </span><br><p id=ja527:53.2><span class=root>ratanaṁ idha vijjati; </span><br><p id=ja527:53.3><span class=root>Gāvo dāso hiraññañca, </span><br><p id=ja527:53.4><span class=root>vatthiyaṁ haricandanaṁ. </span><br><p id=ja527:54.1><span class=root>Assitthiyo ratanaṁ maṇikañca, </span><br><p id=ja527:54.2><span class=root>Yañcāpi me candasūriyā abhipālayanti; </span><br><p id=ja527:54.3><span class=root>Na tassa hetu visamaṁ careyyaṁ, </span><br><p id=ja527:54.4><span class=root>Majjhe sivīnaṁ usabhomhi jāto. </span><br><p id=ja527:55.1><span class=root>Netā hitā uggato raṭṭhapālo, </span><br><p id=ja527:55.2><span class=root>Dhammaṁ sivīnaṁ apacāyamāno; </span><br><p id=ja527:55.3><span class=root>So dhammamevānuvicintayanto, </span><br><p id=ja527:55.4><span class=root>Tasmā sake cittavase na vatto”. </span><br><p id=ja527:56.1><span class=root>“Addhā tuvaṁ mahārāja, </span><br><p id=ja527:56.2><span class=root>niccaṁ abyasanaṁ sivaṁ; </span><br><p id=ja527:56.3><span class=root>Karissasi ciraṁ rajjaṁ, </span><br><p id=ja527:56.4><span class=root>paññā hi tava tādisī. </span><br><p id=ja527:57.1><span class=root>Etaṁ te anumodāma, </span><br><p id=ja527:57.2><span class=root>yaṁ dhammaṁ nappamajjasi; </span><br><p id=ja527:57.3><span class=root>Dhammaṁ pamajja khattiyo, </span><br><p id=ja527:57.4><span class=root>raṭṭhā cavati issaro. </span><br><p id=ja527:58.1><span class=root>Dhammaṁ cara mahārāja, </span><br><p id=ja527:58.2><span class=root>mātāpitūsu khattiya; </span><br><p id=ja527:58.3><span class=root>Idha dhammaṁ caritvāna, </span><br><p id=ja527:58.4><span class=root>rāja saggaṁ gamissasi. </span><br><p id=ja527:59.1><span class=root>Dhammaṁ cara mahārāja, </span><br><p id=ja527:59.2><span class=root>puttadāresu khattiya; </span><br><p id=ja527:59.3><span class=root>…pe… </span><br><p id=ja527:60.1><span class=root>Dhammaṁ cara mahārāja, </span><br><p id=ja527:60.2><span class=root>mittāmaccesu khattiya; </span><br><p id=ja527:60.3><span class=root>…pe… </span><br><p id=ja527:61.1><span class=root>Dhammaṁ cara mahārāja, </span><br><p id=ja527:61.2><span class=root>vāhanesu balesu ca; </span><br><p id=ja527:61.3><span class=root>…pe… </span><br><p id=ja527:62.1><span class=root>Dhammaṁ cara mahārāja, </span><br><p id=ja527:62.2><span class=root>gāmesu nigamesu ca; </span><br><p id=ja527:62.3><span class=root>…pe… </span><br><p id=ja527:63.1><span class=root>Dhammaṁ cara mahārāja, </span><br><p id=ja527:63.2><span class=root>raṭṭhesu janapadesu ca; </span><br><p id=ja527:63.3><span class=root>…pe… </span><br><p id=ja527:64.1><span class=root>Dhammaṁ cara mahārāja, </span><br><p id=ja527:64.2><span class=root>samaṇabrāhmaṇesu ca; </span><br><p id=ja527:64.3><span class=root>…pe… </span><br><p id=ja527:65.1><span class=root>Dhammaṁ cara mahārāja, </span><br><p id=ja527:65.2><span class=root>migapakkhīsu khattiya; </span><br><p id=ja527:65.3><span class=root>…pe… </span><br><p id=ja527:66.1><span class=root>Dhammaṁ cara mahārāja, </span><br><p id=ja527:66.2><span class=root>dhammo ciṇṇo sukhāvaho; </span><br><p id=ja527:66.3><span class=root>Idha dhammaṁ caritvāna, </span><br><p id=ja527:66.4><span class=root>rāja saggaṁ gamissasi. </span><br><p id=ja527:67.1><span class=root>Dhammaṁ cara mahārāja, </span><br><p id=ja527:67.2><span class=root>saindā devā sabrahmakā; </span><br><p id=ja527:67.3><span class=root>Suciṇṇena divaṁ pattā, </span><br><p id=ja527:67.4><span class=root>mā dhammaṁ rāja pāmado”ti. </span><br><p id=ja527:68.1><span class=root>Ummādantījātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>