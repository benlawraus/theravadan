<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0500.html>Previous</a><a href=/canon/en/pli/ms/sutta/kn/ja/ja0502.html>Next</a></div><p><div class=verse-container id=ja501:0.1><span>Jātaka </span></div><p><div class=verse-container id=ja501:0.2><span>Vīsatinipāta </span></div><p><div class=verse-container id=ja501:0.3><span>Mātaṅgavagga </span></div><p><div class=verse-container id=ja501:0.4><span class=big-bold>5. Rohaṇamigajātaka </span></div><p><div class=verse-container id=ja501:1.1><span>“Ete yūthā patiyanti, </span></div><p><div class=verse-container id=ja501:1.2><span>bhītā maraṇassa cittaka; </span></div><p><div class=verse-container id=ja501:1.3><span>Gaccha tuvampi mākaṅkhi, </span></div><p><div class=verse-container id=ja501:1.4><span>jīvissanti tayā saha”. </span></div><p><div class=verse-container id=ja501:2.1><span>“Nāhaṁ rohaṇa gacchāmi, </span></div><p><div class=verse-container id=ja501:2.2><span>hadayaṁ me avakassati; </span></div><p><div class=verse-container id=ja501:2.3><span>Na taṁ ahaṁ jahissāmi, </span></div><p><div class=verse-container id=ja501:2.4><span>idha hissāmi jīvitaṁ”. </span></div><p><div class=verse-container id=ja501:3.1><span>“Te hi nūna marissanti, </span></div><p><div class=verse-container id=ja501:3.2><span>andhā apariṇāyakā; </span></div><p><div class=verse-container id=ja501:3.3><span>Gaccha tuvampi mākaṅkhi, </span></div><p><div class=verse-container id=ja501:3.4><span>jīvissanti tayā saha”. </span></div><p><div class=verse-container id=ja501:4.1><span>“Nāhaṁ rohaṇa gacchāmi, </span></div><p><div class=verse-container id=ja501:4.2><span>hadayaṁ me avakassati; </span></div><p><div class=verse-container id=ja501:4.3><span>Na taṁ baddhaṁ jahissāmi, </span></div><p><div class=verse-container id=ja501:4.4><span>idha hissāmi jīvitaṁ”. </span></div><p><div class=verse-container id=ja501:5.1><span>“Gaccha bhīru palāyassu, </span></div><p><div class=verse-container id=ja501:5.2><span>kūṭe baddhosmi āyase; </span></div><p><div class=verse-container id=ja501:5.3><span>Gaccha tuvampi mākaṅkhi, </span></div><p><div class=verse-container id=ja501:5.4><span>jīvissanti tayā saha”. </span></div><p><div class=verse-container id=ja501:6.1><span>“Nāhaṁ rohaṇa gacchāmi, </span></div><p><div class=verse-container id=ja501:6.2><span>hadayaṁ me avakassati; </span></div><p><div class=verse-container id=ja501:6.3><span>Na taṁ ahaṁ jahissāmi, </span></div><p><div class=verse-container id=ja501:6.4><span>idha hissāmi jīvitaṁ”. </span></div><p><div class=verse-container id=ja501:7.1><span>“Te hi nūna marissanti, </span></div><p><div class=verse-container id=ja501:7.2><span>andhā apariṇāyakā; </span></div><p><div class=verse-container id=ja501:7.3><span>Gaccha tuvampi mākaṅkhi, </span></div><p><div class=verse-container id=ja501:7.4><span>jīvissanti tayā saha”. </span></div><p><div class=verse-container id=ja501:8.1><span>“Nāhaṁ rohaṇa gacchāmi, </span></div><p><div class=verse-container id=ja501:8.2><span>hadayaṁ me avakassati; </span></div><p><div class=verse-container id=ja501:8.3><span>Na taṁ baddhaṁ jahissāmi, </span></div><p><div class=verse-container id=ja501:8.4><span>idha hissāmi jīvitaṁ”. </span></div><p><div class=verse-container id=ja501:9.1><span>“Ayaṁ so luddako eti, </span></div><p><div class=verse-container id=ja501:9.2><span>luddarūpo sahāvudho; </span></div><p><div class=verse-container id=ja501:9.3><span>Yo no vadhissati ajja, </span></div><p><div class=verse-container id=ja501:9.4><span>usunā sattiyā api”. </span></div><p><div class=verse-container id=ja501:10.1><span>“Sā muhuttaṁ palāyitvā, </span></div><p><div class=verse-container id=ja501:10.2><span>bhayaṭṭā bhayatajjitā; </span></div><p><div class=verse-container id=ja501:10.3><span>Sudukkaraṁ akarā bhīru, </span></div><p><div class=verse-container id=ja501:10.4><span>maraṇāyūpanivattatha”. </span></div><p><div class=verse-container id=ja501:11.1><span>“Kiṁ nu teme migā honti, </span></div><p><div class=verse-container id=ja501:11.2><span>muttā baddhaṁ upāsare; </span></div><p><div class=verse-container id=ja501:11.3><span>Na taṁ cajitumicchanti, </span></div><p><div class=verse-container id=ja501:11.4><span>jīvitassapi kāraṇā”. </span></div><p><div class=verse-container id=ja501:12.1><span>“Bhātaro honti me ludda, </span></div><p><div class=verse-container id=ja501:12.2><span>sodariyā ekamātukā; </span></div><p><div class=verse-container id=ja501:12.3><span>Na maṁ cajitumicchanti, </span></div><p><div class=verse-container id=ja501:12.4><span>jīvitassapi kāraṇā”. </span></div><p><div class=verse-container id=ja501:13.1><span>“Te hi nūna marissanti, </span></div><p><div class=verse-container id=ja501:13.2><span>andhā apariṇāyakā; </span></div><p><div class=verse-container id=ja501:13.3><span>Pañcannaṁ jīvitaṁ dehi, </span></div><p><div class=verse-container id=ja501:13.4><span>bhātaraṁ muñca luddaka”. </span></div><p><div class=verse-container id=ja501:14.1><span>“So vo ahaṁ pamokkhāmi, </span></div><p><div class=verse-container id=ja501:14.2><span>mātāpettibharaṁ migaṁ; </span></div><p><div class=verse-container id=ja501:14.3><span>Nandantu mātāpitaro, </span></div><p><div class=verse-container id=ja501:14.4><span>muttaṁ disvā mahāmigaṁ”. </span></div><p><div class=verse-container id=ja501:15.1><span>“Evaṁ luddaka nandassu, </span></div><p><div class=verse-container id=ja501:15.2><span>saha sabbehi ñātibhi; </span></div><p><div class=verse-container id=ja501:15.3><span>Yathāhamajja nandāmi, </span></div><p><div class=verse-container id=ja501:15.4><span>muttaṁ disvā mahāmigaṁ”. </span></div><p><div class=verse-container id=ja501:16.1><span>“Kathaṁ tvaṁ pamokkho āsi, </span></div><p><div class=verse-container id=ja501:16.2><span>Upanītasmi jīvite; </span></div><p><div class=verse-container id=ja501:16.3><span>Kathaṁ putta amocesi, </span></div><p><div class=verse-container id=ja501:16.4><span>Kūṭapāsamha luddako”. </span></div><p><div class=verse-container id=ja501:17.1><span>“Bhaṇaṁ kaṇṇasukhaṁ vācaṁ, </span></div><p><div class=verse-container id=ja501:17.2><span>hadayaṅgaṁ hadayassitaṁ; </span></div><p><div class=verse-container id=ja501:17.3><span>Subhāsitāhi vācāhi, </span></div><p><div class=verse-container id=ja501:17.4><span>cittako maṁ amocayi. </span></div><p><div class=verse-container id=ja501:18.1><span>Bhaṇaṁ kaṇṇasukhaṁ vācaṁ, </span></div><p><div class=verse-container id=ja501:18.2><span>hadayaṅgaṁ hadayassitaṁ; </span></div><p><div class=verse-container id=ja501:18.3><span>Subhāsitāhi vācāhi, </span></div><p><div class=verse-container id=ja501:18.4><span>sutanā maṁ amocayi. </span></div><p><div class=verse-container id=ja501:19.1><span>Sutvā kaṇṇasukhaṁ vācaṁ, </span></div><p><div class=verse-container id=ja501:19.2><span>hadayaṅgaṁ hadayassitaṁ; </span></div><p><div class=verse-container id=ja501:19.3><span>Subhāsitāni sutvāna, </span></div><p><div class=verse-container id=ja501:19.4><span>luddako maṁ amocayi”. </span></div><p><div class=verse-container id=ja501:20.1><span>“Evaṁ ānandito hotu, </span></div><p><div class=verse-container id=ja501:20.2><span>saha dārehi luddako; </span></div><p><div class=verse-container id=ja501:20.3><span>Yathā mayajja nandāma, </span></div><p><div class=verse-container id=ja501:20.4><span>disvā rohaṇamāgataṁ”. </span></div><p><div class=verse-container id=ja501:21.1><span>“Nanu tvaṁ avaca ludda, </span></div><p><div class=verse-container id=ja501:21.2><span>‘migacammāni āhariṁ’; </span></div><p><div class=verse-container id=ja501:21.3><span>Atha kena nu vaṇṇena, </span></div><p><div class=verse-container id=ja501:21.4><span>migacammāni nāhari”. </span></div><p><div class=verse-container id=ja501:22.1><span>“Āgamā ceva hatthatthaṁ, </span></div><p><div class=verse-container id=ja501:22.2><span>kūṭapāsañca so migo; </span></div><p><div class=verse-container id=ja501:22.3><span>Abajjhi taṁ migarājaṁ, </span></div><p><div class=verse-container id=ja501:22.4><span>tañca muttā upāsare. </span></div><p><div class=verse-container id=ja501:23.1><span>Tassa me ahu saṁvego, </span></div><p><div class=verse-container id=ja501:23.2><span>abbhuto lomahaṁsano; </span></div><p><div class=verse-container id=ja501:23.3><span>Imañcāhaṁ migaṁ haññe, </span></div><p><div class=verse-container id=ja501:23.4><span>ajja hissāmi jīvitaṁ”. </span></div><p><div class=verse-container id=ja501:24.1><span>“Kīdisā te migā ludda, </span></div><p><div class=verse-container id=ja501:24.2><span>kīdisā dhammikā migā; </span></div><p><div class=verse-container id=ja501:24.3><span>Kathaṁvaṇṇā kathaṁsīlā, </span></div><p><div class=verse-container id=ja501:24.4><span>bāḷhaṁ kho ne pasaṁsasi”. </span></div><p><div class=verse-container id=ja501:25.1><span>“Odātasiṅgā sucivālā, </span></div><p><div class=verse-container id=ja501:25.2><span>jātarūpatacūpamā; </span></div><p><div class=verse-container id=ja501:25.3><span>Pādā lohitakā tesaṁ, </span></div><p><div class=verse-container id=ja501:25.4><span>añjitakkhā manoramā”. </span></div><p><div class=verse-container id=ja501:26.1><span>“Edisā te migā deva, </span></div><p><div class=verse-container id=ja501:26.2><span>edisā dhammikā migā; </span></div><p><div class=verse-container id=ja501:26.3><span>Mātāpettibharā deva, </span></div><p><div class=verse-container id=ja501:26.4><span>na te so abhihārituṁ”. </span></div><p><div class=verse-container id=ja501:27.1><span>“Dammi nikkhasataṁ ludda, </span></div><p><div class=verse-container id=ja501:27.2><span>thūlañca maṇikuṇḍalaṁ; </span></div><p><div class=verse-container id=ja501:27.3><span>Catussadañca pallaṅkaṁ, </span></div><p><div class=verse-container id=ja501:27.4><span>umāpupphasarinnibhaṁ. </span></div><p><div class=verse-container id=ja501:28.1><span>Dve ca sādisiyo bhariyā, </span></div><p><div class=verse-container id=ja501:28.2><span>usabhañca gavaṁ sataṁ; </span></div><p><div class=verse-container id=ja501:28.3><span>Dhammena rajjaṁ kāressaṁ, </span></div><p><div class=verse-container id=ja501:28.4><span>bahukāro mesi luddaka. </span></div><p><div class=verse-container id=ja501:29.1><span>Kasivāṇijjā iṇadānaṁ, </span></div><p><div class=verse-container id=ja501:29.2><span>uñchācariyā ca luddaka; </span></div><p><div class=verse-container id=ja501:29.3><span>Etena dāraṁ posehi, </span></div><p><div class=verse-container id=ja501:29.4><span>mā pāpaṁ akarī punāti”. </span></div><p><div class=verse-container id=ja501:30.1><span>Rohaṇamigajātakaṁ pañcamaṁ. </span></div><div class=flex-between><a href=/canon/en/pli/ms/sutta/kn/ja/ja0500.html>Previous</a><a href=/canon/en/pli/ms/sutta/kn/ja/ja0502.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>