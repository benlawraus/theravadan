<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0529.html>Previous</a><a href=/canon/en/pli/ms/sutta/kn/ja/ja0531.html>Next</a></div><p><div class=verse-container id=ja530:0.1><span>Jātaka </span></div><p><div class=verse-container id=ja530:0.2><span>Saṭṭhinipāta </span></div><p><div class=verse-container id=ja530:0.3><span>Soṇakavagga </span></div><p><div class=verse-container id=ja530:0.4><span class=big-bold>2. Saṅkiccajātaka </span></div><p><div class=verse-container id=ja530:1.1><span>Disvā nisinnaṁ rājānaṁ, </span></div><p><div class=verse-container id=ja530:1.2><span>brahmadattaṁ rathesabhaṁ; </span></div><p><div class=verse-container id=ja530:1.3><span>Athassa paṭivedesi, </span></div><p><div class=verse-container id=ja530:1.4><span>“yassāsi anukampako. </span></div><p><div class=verse-container id=ja530:2.1><span>Saṅkiccāyaṁ anuppatto, </span></div><p><div class=verse-container id=ja530:2.2><span>isīnaṁ sādhusammato; </span></div><p><div class=verse-container id=ja530:2.3><span>Taramānarūpo niyyāhi, </span></div><p><div class=verse-container id=ja530:2.4><span>khippaṁ passa mahesinaṁ”. </span></div><p><div class=verse-container id=ja530:3.1><span>Tato ca rājā taramāno, </span></div><p><div class=verse-container id=ja530:3.2><span>yuttamāruyha sandanaṁ; </span></div><p><div class=verse-container id=ja530:3.3><span>Mittāmaccaparibyūḷho, </span></div><p><div class=verse-container id=ja530:3.4><span>agamāsi rathesabho. </span></div><p><div class=verse-container id=ja530:4.1><span>Nikkhippa pañca kakudhāni, </span></div><p><div class=verse-container id=ja530:4.2><span>kāsīnaṁ raṭṭhavaḍḍhano; </span></div><p><div class=verse-container id=ja530:4.3><span>Vālabījanimuṇhīsaṁ, </span></div><p><div class=verse-container id=ja530:4.4><span>khaggaṁ chattañcupāhanaṁ. </span></div><p><div class=verse-container id=ja530:5.1><span>Oruyha rājā yānamhā, </span></div><p><div class=verse-container id=ja530:5.2><span>ṭhapayitvā paṭicchadaṁ; </span></div><p><div class=verse-container id=ja530:5.3><span>Āsīnaṁ dāyapassasmiṁ, </span></div><p><div class=verse-container id=ja530:5.4><span>saṅkiccamupasaṅkami. </span></div><p><div class=verse-container id=ja530:6.1><span>Upasaṅkamitvā so rājā, </span></div><p><div class=verse-container id=ja530:6.2><span>sammodi isinā saha; </span></div><p><div class=verse-container id=ja530:6.3><span>Taṁ kathaṁ vītisāretvā, </span></div><p><div class=verse-container id=ja530:6.4><span>ekamantaṁ upāvisi. </span></div><p><div class=verse-container id=ja530:7.1><span>Ekamantaṁ nisinnova, </span></div><p><div class=verse-container id=ja530:7.2><span>atha kālaṁ amaññatha; </span></div><p><div class=verse-container id=ja530:7.3><span>Tato pāpāni kammāni, </span></div><p><div class=verse-container id=ja530:7.4><span>pucchituṁ paṭipajjatha. </span></div><p><div class=verse-container id=ja530:8.1><span>“Isiṁ pucchāma saṅkiccaṁ, </span></div><p><div class=verse-container id=ja530:8.2><span>isīnaṁ sādhusammataṁ; </span></div><p><div class=verse-container id=ja530:8.3><span>Āsīnaṁ dāyapassasmiṁ, </span></div><p><div class=verse-container id=ja530:8.4><span>isisaṅghapurakkhataṁ. </span></div><p><div class=verse-container id=ja530:9.1><span>Kaṁ gatiṁ pecca gacchanti, </span></div><p><div class=verse-container id=ja530:9.2><span>narā dhammāticārino; </span></div><p><div class=verse-container id=ja530:9.3><span>Aticiṇṇo mayā dhammo, </span></div><p><div class=verse-container id=ja530:9.4><span>taṁ me akkhāhi pucchito”. </span></div><p><div class=verse-container id=ja530:10.1><span>Isī avaca saṅkicco, </span></div><p><div class=verse-container id=ja530:10.2><span>kāsīnaṁ raṭṭhavaḍḍhanaṁ; </span></div><p><div class=verse-container id=ja530:10.3><span>Āsīnaṁ dāyapassasmiṁ, </span></div><p><div class=verse-container id=ja530:10.4><span>“mahārāja suṇohi me. </span></div><p><div class=verse-container id=ja530:11.1><span>Uppathena vajantassa, </span></div><p><div class=verse-container id=ja530:11.2><span>yo maggamanusāsati; </span></div><p><div class=verse-container id=ja530:11.3><span>Tassa ce vacanaṁ kayirā, </span></div><p><div class=verse-container id=ja530:11.4><span>nāssa maggeyya kaṇṭako. </span></div><p><div class=verse-container id=ja530:12.1><span>Adhammaṁ paṭipannassa, </span></div><p><div class=verse-container id=ja530:12.2><span>yo dhammamanusāsati; </span></div><p><div class=verse-container id=ja530:12.3><span>Tassa ce vacanaṁ kayirā, </span></div><p><div class=verse-container id=ja530:12.4><span>na so gaccheyya duggatiṁ”. </span></div><p><div class=verse-container id=ja530:13.1><span>“Dhammo patho mahārāja, </span></div><p><div class=verse-container id=ja530:13.2><span>adhammo pana uppatho; </span></div><p><div class=verse-container id=ja530:13.3><span>Adhammo nirayaṁ neti, </span></div><p><div class=verse-container id=ja530:13.4><span>dhammo pāpeti suggatiṁ. </span></div><p><div class=verse-container id=ja530:14.1><span>Adhammacārino rāja, </span></div><p><div class=verse-container id=ja530:14.2><span>narā visamajīvino; </span></div><p><div class=verse-container id=ja530:14.3><span>Yaṁ gatiṁ pecca gacchanti, </span></div><p><div class=verse-container id=ja530:14.4><span>niraye te suṇohi me. </span></div><p><div class=verse-container id=ja530:15.1><span>Sañjīvo kāḷasutto ca, </span></div><p><div class=verse-container id=ja530:15.2><span>saṅghāto dve ca roruvā; </span></div><p><div class=verse-container id=ja530:15.3><span>Athāparo mahāvīci, </span></div><p><div class=verse-container id=ja530:15.4><span>tāpano ca patāpano. </span></div><p><div class=verse-container id=ja530:16.1><span>Iccete aṭṭha nirayā, </span></div><p><div class=verse-container id=ja530:16.2><span>akkhātā duratikkamā; </span></div><p><div class=verse-container id=ja530:16.3><span>Ākiṇṇā luddakammehi, </span></div><p><div class=verse-container id=ja530:16.4><span>paccekā soḷasussadā. </span></div><p><div class=verse-container id=ja530:17.1><span>Kadariyatāpanā ghorā, </span></div><p><div class=verse-container id=ja530:17.2><span>accimanto mahabbhayā; </span></div><p><div class=verse-container id=ja530:17.3><span>Lomahaṁsanarūpā ca, </span></div><p><div class=verse-container id=ja530:17.4><span>bhesmā paṭibhayā dukhā. </span></div><p><div class=verse-container id=ja530:18.1><span>Catukkaṇṇā catudvārā, </span></div><p><div class=verse-container id=ja530:18.2><span>vibhattā bhāgaso mitā; </span></div><p><div class=verse-container id=ja530:18.3><span>Ayopākārapariyantā, </span></div><p><div class=verse-container id=ja530:18.4><span>ayasā paṭikujjitā. </span></div><p><div class=verse-container id=ja530:19.1><span>Tesaṁ ayomayā bhūmi, </span></div><p><div class=verse-container id=ja530:19.2><span>jalitā tejasā yutā; </span></div><p><div class=verse-container id=ja530:19.3><span>Samantā yojanasataṁ, </span></div><p><div class=verse-container id=ja530:19.4><span>phuṭā tiṭṭhanti sabbadā. </span></div><p><div class=verse-container id=ja530:20.1><span>Ete patanti niraye, </span></div><p><div class=verse-container id=ja530:20.2><span>uddhampādā avaṁsirā; </span></div><p><div class=verse-container id=ja530:20.3><span>Isīnaṁ ativattāro, </span></div><p><div class=verse-container id=ja530:20.4><span>saññatānaṁ tapassinaṁ. </span></div><p><div class=verse-container id=ja530:21.1><span>Te bhūnahuno paccanti, </span></div><p><div class=verse-container id=ja530:21.2><span>macchā bilakatā yathā; </span></div><p><div class=verse-container id=ja530:21.3><span>Saṁvacchare asaṅkheyye, </span></div><p><div class=verse-container id=ja530:21.4><span>narā kibbisakārino. </span></div><p><div class=verse-container id=ja530:22.1><span>Ḍayhamānena gattena, </span></div><p><div class=verse-container id=ja530:22.2><span>niccaṁ santarabāhiraṁ; </span></div><p><div class=verse-container id=ja530:22.3><span>Nirayā nādhigacchanti, </span></div><p><div class=verse-container id=ja530:22.4><span>dvāraṁ nikkhamanesino. </span></div><p><div class=verse-container id=ja530:23.1><span>Puratthimena dhāvanti, </span></div><p><div class=verse-container id=ja530:23.2><span>tato dhāvanti pacchato; </span></div><p><div class=verse-container id=ja530:23.3><span>Uttarenapi dhāvanti, </span></div><p><div class=verse-container id=ja530:23.4><span>tato dhāvanti dakkhiṇaṁ; </span></div><p><div class=verse-container id=ja530:23.5><span>Yaṁ yañhi dvāraṁ gacchanti, </span></div><p><div class=verse-container id=ja530:23.6><span>taṁ tadeva pidhīyare. </span></div><p><div class=verse-container id=ja530:24.1><span>Bahūni vassasahassāni, </span></div><p><div class=verse-container id=ja530:24.2><span>janā nirayagāmino; </span></div><p><div class=verse-container id=ja530:24.3><span>Bāhā paggayha kandanti, </span></div><p><div class=verse-container id=ja530:24.4><span>patvā dukkhaṁ anappakaṁ. </span></div><p><div class=verse-container id=ja530:25.1><span>Āsīvisaṁva kupitaṁ, </span></div><p><div class=verse-container id=ja530:25.2><span>tejassiṁ duratikkamaṁ; </span></div><p><div class=verse-container id=ja530:25.3><span>Na sādhurūpe āsīde, </span></div><p><div class=verse-container id=ja530:25.4><span>saññatānaṁ tapassinaṁ. </span></div><p><div class=verse-container id=ja530:26.1><span>Atikāyo mahissāso, </span></div><p><div class=verse-container id=ja530:26.2><span>ajjuno kekakādhipo; </span></div><p><div class=verse-container id=ja530:26.3><span>Sahassabāhu ucchinno, </span></div><p><div class=verse-container id=ja530:26.4><span>isimāsajja gotamaṁ. </span></div><p><div class=verse-container id=ja530:27.1><span>Arajaṁ rajasā vacchaṁ, </span></div><p><div class=verse-container id=ja530:27.2><span>Kisaṁ avakiriya daṇḍakī; </span></div><p><div class=verse-container id=ja530:27.3><span>Tālova mūlato chinno, </span></div><p><div class=verse-container id=ja530:27.4><span>Sa rājā vibhavaṅgato. </span></div><p><div class=verse-container id=ja530:28.1><span>Upahacca manaṁ majjho, </span></div><p><div class=verse-container id=ja530:28.2><span>mātaṅgasmiṁ yasassine; </span></div><p><div class=verse-container id=ja530:28.3><span>Sapārisajjo ucchinno, </span></div><p><div class=verse-container id=ja530:28.4><span>majjhāraññaṁ tadā ahu. </span></div><p><div class=verse-container id=ja530:29.1><span>Kaṇhadīpāyanāsajja, </span></div><p><div class=verse-container id=ja530:29.2><span>Isiṁ andhakaveṇḍayo; </span></div><p><div class=verse-container id=ja530:29.3><span>Aññoññaṁ musalā hantvā, </span></div><p><div class=verse-container id=ja530:29.4><span>Sampattā yamasādhanaṁ. </span></div><p><div class=verse-container id=ja530:30.1><span>Athāyaṁ isinā satto, </span></div><p><div class=verse-container id=ja530:30.2><span>antalikkhacaro pure; </span></div><p><div class=verse-container id=ja530:30.3><span>Pāvekkhi pathaviṁ cecco, </span></div><p><div class=verse-container id=ja530:30.4><span>hīnatto pattapariyāyaṁ. </span></div><p><div class=verse-container id=ja530:31.1><span>Tasmā hi chandāgamanaṁ, </span></div><p><div class=verse-container id=ja530:31.2><span>nappasaṁsanti paṇḍitā; </span></div><p><div class=verse-container id=ja530:31.3><span>Aduṭṭhacitto bhāseyya, </span></div><p><div class=verse-container id=ja530:31.4><span>giraṁ saccūpasaṁhitaṁ. </span></div><p><div class=verse-container id=ja530:32.1><span>Manasā ce paduṭṭhena, </span></div><p><div class=verse-container id=ja530:32.2><span>yo naro pekkhate muniṁ; </span></div><p><div class=verse-container id=ja530:32.3><span>Vijjācaraṇasampannaṁ, </span></div><p><div class=verse-container id=ja530:32.4><span>gantā so nirayaṁ adho. </span></div><p><div class=verse-container id=ja530:33.1><span>Ye vuḍḍhe paribhāsanti, </span></div><p><div class=verse-container id=ja530:33.2><span>pharusūpakkamā janā; </span></div><p><div class=verse-container id=ja530:33.3><span>Anapaccā adāyādā, </span></div><p><div class=verse-container id=ja530:33.4><span>tālavatthu bhavanti te. </span></div><p><div class=verse-container id=ja530:34.1><span>Yo ca pabbajitaṁ hanti, </span></div><p><div class=verse-container id=ja530:34.2><span>katakiccaṁ mahesinaṁ; </span></div><p><div class=verse-container id=ja530:34.3><span>Sa kāḷasutte niraye, </span></div><p><div class=verse-container id=ja530:34.4><span>cirarattāya paccati. </span></div><p><div class=verse-container id=ja530:35.1><span>Yo ca rājā adhammaṭṭho, </span></div><p><div class=verse-container id=ja530:35.2><span>raṭṭhaviddhaṁsano mago; </span></div><p><div class=verse-container id=ja530:35.3><span>Tāpayitvā janapadaṁ, </span></div><p><div class=verse-container id=ja530:35.4><span>tāpane pecca paccati. </span></div><p><div class=verse-container id=ja530:36.1><span>So ca vassasahassāni, </span></div><p><div class=verse-container id=ja530:36.2><span>sataṁ dibbāni paccati; </span></div><p><div class=verse-container id=ja530:36.3><span>Accisaṅghapareto so, </span></div><p><div class=verse-container id=ja530:36.4><span>dukkhaṁ vedeti vedanaṁ. </span></div><p><div class=verse-container id=ja530:37.1><span>Tassa aggisikhā kāyā, </span></div><p><div class=verse-container id=ja530:37.2><span>niccharanti pabhassarā; </span></div><p><div class=verse-container id=ja530:37.3><span>Tejobhakkhassa gattāni, </span></div><p><div class=verse-container id=ja530:37.4><span>lomehi ca nakhehi ca. </span></div><p><div class=verse-container id=ja530:38.1><span>Ḍayhamānena gattena, </span></div><p><div class=verse-container id=ja530:38.2><span>niccaṁ santarabāhiraṁ; </span></div><p><div class=verse-container id=ja530:38.3><span>Dukkhābhitunno nadati, </span></div><p><div class=verse-container id=ja530:38.4><span>nāgo tuttaṭṭito yathā. </span></div><p><div class=verse-container id=ja530:39.1><span>Yo lobhā pitaraṁ hanti, </span></div><p><div class=verse-container id=ja530:39.2><span>dosā vā purisādhamo; </span></div><p><div class=verse-container id=ja530:39.3><span>Sa kāḷasutte niraye, </span></div><p><div class=verse-container id=ja530:39.4><span>cirarattāya paccati. </span></div><p><div class=verse-container id=ja530:40.1><span>Sa tādiso paccati lohakumbhiyaṁ, </span></div><p><div class=verse-container id=ja530:40.2><span>Pakkañca sattīhi hananti nittacaṁ; </span></div><p><div class=verse-container id=ja530:40.3><span>Andhaṁ karitvā muttakarīsabhakkhaṁ, </span></div><p><div class=verse-container id=ja530:40.4><span>Khāre nimujjanti tathāvidhaṁ naraṁ. </span></div><p><div class=verse-container id=ja530:41.1><span>Tattaṁ pakkuthitamayoguḷañca, </span></div><p><div class=verse-container id=ja530:41.2><span>Dīghe ca phāle cirarattatāpite; </span></div><p><div class=verse-container id=ja530:41.3><span>Vikkhambhamādāya vibandharajjubhi, </span></div><p><div class=verse-container id=ja530:41.4><span>Vivaṭe mukhe sampavisanti rakkhasā. </span></div><p><div class=verse-container id=ja530:42.1><span>Sāmā ca soṇā sabalā ca gijjhā, </span></div><p><div class=verse-container id=ja530:42.2><span>Kākoḷasaṅghā ca dijā ayomukhā; </span></div><p><div class=verse-container id=ja530:42.3><span>Saṅgamma khādanti vipphandamānaṁ, </span></div><p><div class=verse-container id=ja530:42.4><span>Jivhaṁ vibhajja vighāsaṁ salohitaṁ. </span></div><p><div class=verse-container id=ja530:43.1><span>Taṁ daḍḍhatālaṁ paribhinnagattaṁ, </span></div><p><div class=verse-container id=ja530:43.2><span>Nippothayantā anuvicaranti rakkhasā; </span></div><p><div class=verse-container id=ja530:43.3><span>Ratī hi nesaṁ dukhino panītare, </span></div><p><div class=verse-container id=ja530:43.4><span>Etādisasmiṁ niraye vasanti; </span></div><p><div class=verse-container id=ja530:43.5><span>Ye keci loke idha pettighātino. </span></div><p><div class=verse-container id=ja530:44.1><span>Putto ca mātaraṁ hantvā, </span></div><p><div class=verse-container id=ja530:44.2><span>ito gantvā yamakkhayaṁ; </span></div><p><div class=verse-container id=ja530:44.3><span>Bhusamāpajjate dukkhaṁ, </span></div><p><div class=verse-container id=ja530:44.4><span>attakammaphalūpago. </span></div><p><div class=verse-container id=ja530:45.1><span>Amanussā atibalā, </span></div><p><div class=verse-container id=ja530:45.2><span>hantāraṁ janayantiyā; </span></div><p><div class=verse-container id=ja530:45.3><span>Ayomayehi vālehi, </span></div><p><div class=verse-container id=ja530:45.4><span>pīḷayanti punappunaṁ. </span></div><p><div class=verse-container id=ja530:46.1><span>Tamassavaṁ sakā gattā, </span></div><p><div class=verse-container id=ja530:46.2><span>rudhiraṁ attasambhavaṁ; </span></div><p><div class=verse-container id=ja530:46.3><span>Tambalohavilīnaṁva, </span></div><p><div class=verse-container id=ja530:46.4><span>tattaṁ pāyenti mattighaṁ. </span></div><p><div class=verse-container id=ja530:47.1><span>Jigucchaṁ kuṇapaṁ pūtiṁ, </span></div><p><div class=verse-container id=ja530:47.2><span>Duggandhaṁ gūthakaddamaṁ; </span></div><p><div class=verse-container id=ja530:47.3><span>Pubbalohitasaṅkāsaṁ, </span></div><p><div class=verse-container id=ja530:47.4><span>Rahadamogayha tiṭṭhati. </span></div><p><div class=verse-container id=ja530:48.1><span>Tamenaṁ kimayo tattha, </span></div><p><div class=verse-container id=ja530:48.2><span>atikāyā ayomukhā; </span></div><p><div class=verse-container id=ja530:48.3><span>Chaviṁ bhetvāna khādanti, </span></div><p><div class=verse-container id=ja530:48.4><span>saṅgiddhā maṁsalohite. </span></div><p><div class=verse-container id=ja530:49.1><span>So ca taṁ nirayaṁ patto, </span></div><p><div class=verse-container id=ja530:49.2><span>nimuggo sataporisaṁ; </span></div><p><div class=verse-container id=ja530:49.3><span>Pūtikaṁ kuṇapaṁ vāti, </span></div><p><div class=verse-container id=ja530:49.4><span>samantā satayojanaṁ. </span></div><p><div class=verse-container id=ja530:50.1><span>Cakkhumāpi hi cakkhūhi, </span></div><p><div class=verse-container id=ja530:50.2><span>tena gandhena jīyati; </span></div><p><div class=verse-container id=ja530:50.3><span>Etādisaṁ brahmadatta, </span></div><p><div class=verse-container id=ja530:50.4><span>mātugho labhate dukhaṁ. </span></div><p><div class=verse-container id=ja530:51.1><span>Khuradhāramanukkamma, </span></div><p><div class=verse-container id=ja530:51.2><span>tikkhaṁ durabhisambhavaṁ; </span></div><p><div class=verse-container id=ja530:51.3><span>Patanti gabbhapātiyo, </span></div><p><div class=verse-container id=ja530:51.4><span>duggaṁ vetaraṇiṁ nadiṁ. </span></div><p><div class=verse-container id=ja530:52.1><span>Ayomayā simbaliyo, </span></div><p><div class=verse-container id=ja530:52.2><span>soḷasaṅgulakaṇṭakā; </span></div><p><div class=verse-container id=ja530:52.3><span>Ubhato abhilambanti, </span></div><p><div class=verse-container id=ja530:52.4><span>duggaṁ vetaraṇiṁ nadiṁ. </span></div><p><div class=verse-container id=ja530:53.1><span>Te accimanto tiṭṭhanti, </span></div><p><div class=verse-container id=ja530:53.2><span>aggikkhandhāva ārakā; </span></div><p><div class=verse-container id=ja530:53.3><span>Ādittā jātavedena, </span></div><p><div class=verse-container id=ja530:53.4><span>uddhaṁ yojanamuggatā. </span></div><p><div class=verse-container id=ja530:54.1><span>Ete vajanti niraye, </span></div><p><div class=verse-container id=ja530:54.2><span>tatte tikhiṇakaṇṭake; </span></div><p><div class=verse-container id=ja530:54.3><span>Nāriyo ca aticārā, </span></div><p><div class=verse-container id=ja530:54.4><span>narā ca paradāragū. </span></div><p><div class=verse-container id=ja530:55.1><span>Te patanti adhokkhandhā, </span></div><p><div class=verse-container id=ja530:55.2><span>vivattā vihatā puthū; </span></div><p><div class=verse-container id=ja530:55.3><span>Sayanti vinividdhaṅgā, </span></div><p><div class=verse-container id=ja530:55.4><span>dīghaṁ jagganti sabbadā. </span></div><p><div class=verse-container id=ja530:56.1><span>Tato ratyā vivasāne, </span></div><p><div class=verse-container id=ja530:56.2><span>mahatiṁ pabbatūpamaṁ; </span></div><p><div class=verse-container id=ja530:56.3><span>Lohakumbhiṁ pavajjanti, </span></div><p><div class=verse-container id=ja530:56.4><span>tattaṁ aggisamūdakaṁ. </span></div><p><div class=verse-container id=ja530:57.1><span>Evaṁ divā ca ratto ca, </span></div><p><div class=verse-container id=ja530:57.2><span>dussīlā mohapārutā; </span></div><p><div class=verse-container id=ja530:57.3><span>Anubhonti sakaṁ kammaṁ, </span></div><p><div class=verse-container id=ja530:57.4><span>pubbe dukkaṭamattano. </span></div><p><div class=verse-container id=ja530:58.1><span>Yā ca bhariyā dhanakkītā, </span></div><p><div class=verse-container id=ja530:58.2><span>sāmikaṁ atimaññati; </span></div><p><div class=verse-container id=ja530:58.3><span>Sassuṁ vā sasuraṁ vāpi, </span></div><p><div class=verse-container id=ja530:58.4><span>jeṭṭhaṁ vāpi nanandaraṁ. </span></div><p><div class=verse-container id=ja530:59.1><span>Tassā vaṅkena jivhaggaṁ, </span></div><p><div class=verse-container id=ja530:59.2><span>nibbahanti sabandhanaṁ; </span></div><p><div class=verse-container id=ja530:59.3><span>Sa byāmamattaṁ kiminaṁ, </span></div><p><div class=verse-container id=ja530:59.4><span>jivhaṁ passati attani; </span></div><p><div class=verse-container id=ja530:59.5><span>Viññāpetuṁ na sakkoti, </span></div><p><div class=verse-container id=ja530:59.6><span>tāpane pecca paccati. </span></div><p><div class=verse-container id=ja530:60.1><span>Orabbhikā sūkarikā, </span></div><p><div class=verse-container id=ja530:60.2><span>macchikā migabandhakā; </span></div><p><div class=verse-container id=ja530:60.3><span>Corā goghātakā luddā, </span></div><p><div class=verse-container id=ja530:60.4><span>avaṇṇe vaṇṇakārakā. </span></div><p><div class=verse-container id=ja530:61.1><span>Sattīhi lohakūṭehi, </span></div><p><div class=verse-container id=ja530:61.2><span>nettiṁsehi usūhi ca; </span></div><p><div class=verse-container id=ja530:61.3><span>Haññamānā khāranadiṁ, </span></div><p><div class=verse-container id=ja530:61.4><span>papatanti avaṁsirā. </span></div><p><div class=verse-container id=ja530:62.1><span>Sāyaṁ pāto kūṭakārī, </span></div><p><div class=verse-container id=ja530:62.2><span>ayokūṭehi haññati; </span></div><p><div class=verse-container id=ja530:62.3><span>Tato vantaṁ durattānaṁ, </span></div><p><div class=verse-container id=ja530:62.4><span>paresaṁ bhuñjare sadā. </span></div><p><div class=verse-container id=ja530:63.1><span>Dhaṅkā bheraṇḍakā gijjhā, </span></div><p><div class=verse-container id=ja530:63.2><span>kākoḷā ca ayomukhā; </span></div><p><div class=verse-container id=ja530:63.3><span>Vipphandamānaṁ khādanti, </span></div><p><div class=verse-container id=ja530:63.4><span>naraṁ kibbisakārakaṁ. </span></div><p><div class=verse-container id=ja530:64.1><span>Ye migena migaṁ hanti, </span></div><p><div class=verse-container id=ja530:64.2><span>pakkhiṁ vā pana pakkhinā; </span></div><p><div class=verse-container id=ja530:64.3><span>Asanto rajasā channā, </span></div><p><div class=verse-container id=ja530:64.4><span>gantā te nirayussadaṁ. </span></div><p><div class=verse-container id=ja530:65.1><span>Santo ca uddhaṁ gacchanti, </span></div><p><div class=verse-container id=ja530:65.2><span>suciṇṇenidha kammunā; </span></div><p><div class=verse-container id=ja530:65.3><span>Suciṇṇassa phalaṁ passa, </span></div><p><div class=verse-container id=ja530:65.4><span>saindā devā sabrahmakā. </span></div><p><div class=verse-container id=ja530:66.1><span>Taṁ taṁ brūmi mahārāja, </span></div><p><div class=verse-container id=ja530:66.2><span>Dhammaṁ raṭṭhapatī cara; </span></div><p><div class=verse-container id=ja530:66.3><span>Tathā rāja carāhi dhammaṁ, </span></div><p><div class=verse-container id=ja530:66.4><span>Yathā taṁ suciṇṇaṁ nānutappeyya pacchā”ti. </span></div><p><div class=verse-container id=ja530:67.1><span>Saṅkiccajātakaṁ dutiyaṁ. </span></div><p><div class=verse-container id=ja530:68.1><span>Saṭṭhinipātaṁ niṭṭhitaṁ. </span></div><p><div class=verse-container id=ja530:69.1><span>Tassuddānaṁ </span></div><p><div class=verse-container id=ja530:70.1><span>Atha saṭṭhinipātamhi, </span></div><p><div class=verse-container id=ja530:70.2><span>Suṇātha mama bhāsitaṁ; </span></div><p><div class=verse-container id=ja530:70.3><span>Jātakasavhayano pavaro, </span></div><p><div class=verse-container id=ja530:70.4><span>Soṇakaarindamasavhayano; </span></div><p><div class=verse-container id=ja530:70.5><span>Tathā vuttarathesabhakiccavaroti. </span></div><div class=flex-between><a href=/canon/en/pli/ms/sutta/kn/ja/ja0529.html>Previous</a><a href=/canon/en/pli/ms/sutta/kn/ja/ja0531.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>