<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0529.html>Previous</a><a href=/canon/en/pli/ms/sutta/kn/ja/ja0531.html>Next</a></div><p id=ja530:0.1><span class=root>Jātaka </span><br><p id=ja530:0.2><span class=root>Saṭṭhinipāta </span><br><p id=ja530:0.3><span class=root>Soṇakavagga </span><br><p id=ja530:0.4><span class="root big-bold">2. Saṅkiccajātaka </span><br><p id=ja530:1.1><span class=root>Disvā nisinnaṁ rājānaṁ, </span><br><p id=ja530:1.2><span class=root>brahmadattaṁ rathesabhaṁ; </span><br><p id=ja530:1.3><span class=root>Athassa paṭivedesi, </span><br><p id=ja530:1.4><span class=root>“yassāsi anukampako. </span><br><p id=ja530:2.1><span class=root>Saṅkiccāyaṁ anuppatto, </span><br><p id=ja530:2.2><span class=root>isīnaṁ sādhusammato; </span><br><p id=ja530:2.3><span class=root>Taramānarūpo niyyāhi, </span><br><p id=ja530:2.4><span class=root>khippaṁ passa mahesinaṁ”. </span><br><p id=ja530:3.1><span class=root>Tato ca rājā taramāno, </span><br><p id=ja530:3.2><span class=root>yuttamāruyha sandanaṁ; </span><br><p id=ja530:3.3><span class=root>Mittāmaccaparibyūḷho, </span><br><p id=ja530:3.4><span class=root>agamāsi rathesabho. </span><br><p id=ja530:4.1><span class=root>Nikkhippa pañca kakudhāni, </span><br><p id=ja530:4.2><span class=root>kāsīnaṁ raṭṭhavaḍḍhano; </span><br><p id=ja530:4.3><span class=root>Vālabījanimuṇhīsaṁ, </span><br><p id=ja530:4.4><span class=root>khaggaṁ chattañcupāhanaṁ. </span><br><p id=ja530:5.1><span class=root>Oruyha rājā yānamhā, </span><br><p id=ja530:5.2><span class=root>ṭhapayitvā paṭicchadaṁ; </span><br><p id=ja530:5.3><span class=root>Āsīnaṁ dāyapassasmiṁ, </span><br><p id=ja530:5.4><span class=root>saṅkiccamupasaṅkami. </span><br><p id=ja530:6.1><span class=root>Upasaṅkamitvā so rājā, </span><br><p id=ja530:6.2><span class=root>sammodi isinā saha; </span><br><p id=ja530:6.3><span class=root>Taṁ kathaṁ vītisāretvā, </span><br><p id=ja530:6.4><span class=root>ekamantaṁ upāvisi. </span><br><p id=ja530:7.1><span class=root>Ekamantaṁ nisinnova, </span><br><p id=ja530:7.2><span class=root>atha kālaṁ amaññatha; </span><br><p id=ja530:7.3><span class=root>Tato pāpāni kammāni, </span><br><p id=ja530:7.4><span class=root>pucchituṁ paṭipajjatha. </span><br><p id=ja530:8.1><span class=root>“Isiṁ pucchāma saṅkiccaṁ, </span><br><p id=ja530:8.2><span class=root>isīnaṁ sādhusammataṁ; </span><br><p id=ja530:8.3><span class=root>Āsīnaṁ dāyapassasmiṁ, </span><br><p id=ja530:8.4><span class=root>isisaṅghapurakkhataṁ. </span><br><p id=ja530:9.1><span class=root>Kaṁ gatiṁ pecca gacchanti, </span><br><p id=ja530:9.2><span class=root>narā dhammāticārino; </span><br><p id=ja530:9.3><span class=root>Aticiṇṇo mayā dhammo, </span><br><p id=ja530:9.4><span class=root>taṁ me akkhāhi pucchito”. </span><br><p id=ja530:10.1><span class=root>Isī avaca saṅkicco, </span><br><p id=ja530:10.2><span class=root>kāsīnaṁ raṭṭhavaḍḍhanaṁ; </span><br><p id=ja530:10.3><span class=root>Āsīnaṁ dāyapassasmiṁ, </span><br><p id=ja530:10.4><span class=root>“mahārāja suṇohi me. </span><br><p id=ja530:11.1><span class=root>Uppathena vajantassa, </span><br><p id=ja530:11.2><span class=root>yo maggamanusāsati; </span><br><p id=ja530:11.3><span class=root>Tassa ce vacanaṁ kayirā, </span><br><p id=ja530:11.4><span class=root>nāssa maggeyya kaṇṭako. </span><br><p id=ja530:12.1><span class=root>Adhammaṁ paṭipannassa, </span><br><p id=ja530:12.2><span class=root>yo dhammamanusāsati; </span><br><p id=ja530:12.3><span class=root>Tassa ce vacanaṁ kayirā, </span><br><p id=ja530:12.4><span class=root>na so gaccheyya duggatiṁ”. </span><br><p id=ja530:13.1><span class=root>“Dhammo patho mahārāja, </span><br><p id=ja530:13.2><span class=root>adhammo pana uppatho; </span><br><p id=ja530:13.3><span class=root>Adhammo nirayaṁ neti, </span><br><p id=ja530:13.4><span class=root>dhammo pāpeti suggatiṁ. </span><br><p id=ja530:14.1><span class=root>Adhammacārino rāja, </span><br><p id=ja530:14.2><span class=root>narā visamajīvino; </span><br><p id=ja530:14.3><span class=root>Yaṁ gatiṁ pecca gacchanti, </span><br><p id=ja530:14.4><span class=root>niraye te suṇohi me. </span><br><p id=ja530:15.1><span class=root>Sañjīvo kāḷasutto ca, </span><br><p id=ja530:15.2><span class=root>saṅghāto dve ca roruvā; </span><br><p id=ja530:15.3><span class=root>Athāparo mahāvīci, </span><br><p id=ja530:15.4><span class=root>tāpano ca patāpano. </span><br><p id=ja530:16.1><span class=root>Iccete aṭṭha nirayā, </span><br><p id=ja530:16.2><span class=root>akkhātā duratikkamā; </span><br><p id=ja530:16.3><span class=root>Ākiṇṇā luddakammehi, </span><br><p id=ja530:16.4><span class=root>paccekā soḷasussadā. </span><br><p id=ja530:17.1><span class=root>Kadariyatāpanā ghorā, </span><br><p id=ja530:17.2><span class=root>accimanto mahabbhayā; </span><br><p id=ja530:17.3><span class=root>Lomahaṁsanarūpā ca, </span><br><p id=ja530:17.4><span class=root>bhesmā paṭibhayā dukhā. </span><br><p id=ja530:18.1><span class=root>Catukkaṇṇā catudvārā, </span><br><p id=ja530:18.2><span class=root>vibhattā bhāgaso mitā; </span><br><p id=ja530:18.3><span class=root>Ayopākārapariyantā, </span><br><p id=ja530:18.4><span class=root>ayasā paṭikujjitā. </span><br><p id=ja530:19.1><span class=root>Tesaṁ ayomayā bhūmi, </span><br><p id=ja530:19.2><span class=root>jalitā tejasā yutā; </span><br><p id=ja530:19.3><span class=root>Samantā yojanasataṁ, </span><br><p id=ja530:19.4><span class=root>phuṭā tiṭṭhanti sabbadā. </span><br><p id=ja530:20.1><span class=root>Ete patanti niraye, </span><br><p id=ja530:20.2><span class=root>uddhampādā avaṁsirā; </span><br><p id=ja530:20.3><span class=root>Isīnaṁ ativattāro, </span><br><p id=ja530:20.4><span class=root>saññatānaṁ tapassinaṁ. </span><br><p id=ja530:21.1><span class=root>Te bhūnahuno paccanti, </span><br><p id=ja530:21.2><span class=root>macchā bilakatā yathā; </span><br><p id=ja530:21.3><span class=root>Saṁvacchare asaṅkheyye, </span><br><p id=ja530:21.4><span class=root>narā kibbisakārino. </span><br><p id=ja530:22.1><span class=root>Ḍayhamānena gattena, </span><br><p id=ja530:22.2><span class=root>niccaṁ santarabāhiraṁ; </span><br><p id=ja530:22.3><span class=root>Nirayā nādhigacchanti, </span><br><p id=ja530:22.4><span class=root>dvāraṁ nikkhamanesino. </span><br><p id=ja530:23.1><span class=root>Puratthimena dhāvanti, </span><br><p id=ja530:23.2><span class=root>tato dhāvanti pacchato; </span><br><p id=ja530:23.3><span class=root>Uttarenapi dhāvanti, </span><br><p id=ja530:23.4><span class=root>tato dhāvanti dakkhiṇaṁ; </span><br><p id=ja530:23.5><span class=root>Yaṁ yañhi dvāraṁ gacchanti, </span><br><p id=ja530:23.6><span class=root>taṁ tadeva pidhīyare. </span><br><p id=ja530:24.1><span class=root>Bahūni vassasahassāni, </span><br><p id=ja530:24.2><span class=root>janā nirayagāmino; </span><br><p id=ja530:24.3><span class=root>Bāhā paggayha kandanti, </span><br><p id=ja530:24.4><span class=root>patvā dukkhaṁ anappakaṁ. </span><br><p id=ja530:25.1><span class=root>Āsīvisaṁva kupitaṁ, </span><br><p id=ja530:25.2><span class=root>tejassiṁ duratikkamaṁ; </span><br><p id=ja530:25.3><span class=root>Na sādhurūpe āsīde, </span><br><p id=ja530:25.4><span class=root>saññatānaṁ tapassinaṁ. </span><br><p id=ja530:26.1><span class=root>Atikāyo mahissāso, </span><br><p id=ja530:26.2><span class=root>ajjuno kekakādhipo; </span><br><p id=ja530:26.3><span class=root>Sahassabāhu ucchinno, </span><br><p id=ja530:26.4><span class=root>isimāsajja gotamaṁ. </span><br><p id=ja530:27.1><span class=root>Arajaṁ rajasā vacchaṁ, </span><br><p id=ja530:27.2><span class=root>Kisaṁ avakiriya daṇḍakī; </span><br><p id=ja530:27.3><span class=root>Tālova mūlato chinno, </span><br><p id=ja530:27.4><span class=root>Sa rājā vibhavaṅgato. </span><br><p id=ja530:28.1><span class=root>Upahacca manaṁ majjho, </span><br><p id=ja530:28.2><span class=root>mātaṅgasmiṁ yasassine; </span><br><p id=ja530:28.3><span class=root>Sapārisajjo ucchinno, </span><br><p id=ja530:28.4><span class=root>majjhāraññaṁ tadā ahu. </span><br><p id=ja530:29.1><span class=root>Kaṇhadīpāyanāsajja, </span><br><p id=ja530:29.2><span class=root>Isiṁ andhakaveṇḍayo; </span><br><p id=ja530:29.3><span class=root>Aññoññaṁ musalā hantvā, </span><br><p id=ja530:29.4><span class=root>Sampattā yamasādhanaṁ. </span><br><p id=ja530:30.1><span class=root>Athāyaṁ isinā satto, </span><br><p id=ja530:30.2><span class=root>antalikkhacaro pure; </span><br><p id=ja530:30.3><span class=root>Pāvekkhi pathaviṁ cecco, </span><br><p id=ja530:30.4><span class=root>hīnatto pattapariyāyaṁ. </span><br><p id=ja530:31.1><span class=root>Tasmā hi chandāgamanaṁ, </span><br><p id=ja530:31.2><span class=root>nappasaṁsanti paṇḍitā; </span><br><p id=ja530:31.3><span class=root>Aduṭṭhacitto bhāseyya, </span><br><p id=ja530:31.4><span class=root>giraṁ saccūpasaṁhitaṁ. </span><br><p id=ja530:32.1><span class=root>Manasā ce paduṭṭhena, </span><br><p id=ja530:32.2><span class=root>yo naro pekkhate muniṁ; </span><br><p id=ja530:32.3><span class=root>Vijjācaraṇasampannaṁ, </span><br><p id=ja530:32.4><span class=root>gantā so nirayaṁ adho. </span><br><p id=ja530:33.1><span class=root>Ye vuḍḍhe paribhāsanti, </span><br><p id=ja530:33.2><span class=root>pharusūpakkamā janā; </span><br><p id=ja530:33.3><span class=root>Anapaccā adāyādā, </span><br><p id=ja530:33.4><span class=root>tālavatthu bhavanti te. </span><br><p id=ja530:34.1><span class=root>Yo ca pabbajitaṁ hanti, </span><br><p id=ja530:34.2><span class=root>katakiccaṁ mahesinaṁ; </span><br><p id=ja530:34.3><span class=root>Sa kāḷasutte niraye, </span><br><p id=ja530:34.4><span class=root>cirarattāya paccati. </span><br><p id=ja530:35.1><span class=root>Yo ca rājā adhammaṭṭho, </span><br><p id=ja530:35.2><span class=root>raṭṭhaviddhaṁsano mago; </span><br><p id=ja530:35.3><span class=root>Tāpayitvā janapadaṁ, </span><br><p id=ja530:35.4><span class=root>tāpane pecca paccati. </span><br><p id=ja530:36.1><span class=root>So ca vassasahassāni, </span><br><p id=ja530:36.2><span class=root>sataṁ dibbāni paccati; </span><br><p id=ja530:36.3><span class=root>Accisaṅghapareto so, </span><br><p id=ja530:36.4><span class=root>dukkhaṁ vedeti vedanaṁ. </span><br><p id=ja530:37.1><span class=root>Tassa aggisikhā kāyā, </span><br><p id=ja530:37.2><span class=root>niccharanti pabhassarā; </span><br><p id=ja530:37.3><span class=root>Tejobhakkhassa gattāni, </span><br><p id=ja530:37.4><span class=root>lomehi ca nakhehi ca. </span><br><p id=ja530:38.1><span class=root>Ḍayhamānena gattena, </span><br><p id=ja530:38.2><span class=root>niccaṁ santarabāhiraṁ; </span><br><p id=ja530:38.3><span class=root>Dukkhābhitunno nadati, </span><br><p id=ja530:38.4><span class=root>nāgo tuttaṭṭito yathā. </span><br><p id=ja530:39.1><span class=root>Yo lobhā pitaraṁ hanti, </span><br><p id=ja530:39.2><span class=root>dosā vā purisādhamo; </span><br><p id=ja530:39.3><span class=root>Sa kāḷasutte niraye, </span><br><p id=ja530:39.4><span class=root>cirarattāya paccati. </span><br><p id=ja530:40.1><span class=root>Sa tādiso paccati lohakumbhiyaṁ, </span><br><p id=ja530:40.2><span class=root>Pakkañca sattīhi hananti nittacaṁ; </span><br><p id=ja530:40.3><span class=root>Andhaṁ karitvā muttakarīsabhakkhaṁ, </span><br><p id=ja530:40.4><span class=root>Khāre nimujjanti tathāvidhaṁ naraṁ. </span><br><p id=ja530:41.1><span class=root>Tattaṁ pakkuthitamayoguḷañca, </span><br><p id=ja530:41.2><span class=root>Dīghe ca phāle cirarattatāpite; </span><br><p id=ja530:41.3><span class=root>Vikkhambhamādāya vibandharajjubhi, </span><br><p id=ja530:41.4><span class=root>Vivaṭe mukhe sampavisanti rakkhasā. </span><br><p id=ja530:42.1><span class=root>Sāmā ca soṇā sabalā ca gijjhā, </span><br><p id=ja530:42.2><span class=root>Kākoḷasaṅghā ca dijā ayomukhā; </span><br><p id=ja530:42.3><span class=root>Saṅgamma khādanti vipphandamānaṁ, </span><br><p id=ja530:42.4><span class=root>Jivhaṁ vibhajja vighāsaṁ salohitaṁ. </span><br><p id=ja530:43.1><span class=root>Taṁ daḍḍhatālaṁ paribhinnagattaṁ, </span><br><p id=ja530:43.2><span class=root>Nippothayantā anuvicaranti rakkhasā; </span><br><p id=ja530:43.3><span class=root>Ratī hi nesaṁ dukhino panītare, </span><br><p id=ja530:43.4><span class=root>Etādisasmiṁ niraye vasanti; </span><br><p id=ja530:43.5><span class=root>Ye keci loke idha pettighātino. </span><br><p id=ja530:44.1><span class=root>Putto ca mātaraṁ hantvā, </span><br><p id=ja530:44.2><span class=root>ito gantvā yamakkhayaṁ; </span><br><p id=ja530:44.3><span class=root>Bhusamāpajjate dukkhaṁ, </span><br><p id=ja530:44.4><span class=root>attakammaphalūpago. </span><br><p id=ja530:45.1><span class=root>Amanussā atibalā, </span><br><p id=ja530:45.2><span class=root>hantāraṁ janayantiyā; </span><br><p id=ja530:45.3><span class=root>Ayomayehi vālehi, </span><br><p id=ja530:45.4><span class=root>pīḷayanti punappunaṁ. </span><br><p id=ja530:46.1><span class=root>Tamassavaṁ sakā gattā, </span><br><p id=ja530:46.2><span class=root>rudhiraṁ attasambhavaṁ; </span><br><p id=ja530:46.3><span class=root>Tambalohavilīnaṁva, </span><br><p id=ja530:46.4><span class=root>tattaṁ pāyenti mattighaṁ. </span><br><p id=ja530:47.1><span class=root>Jigucchaṁ kuṇapaṁ pūtiṁ, </span><br><p id=ja530:47.2><span class=root>Duggandhaṁ gūthakaddamaṁ; </span><br><p id=ja530:47.3><span class=root>Pubbalohitasaṅkāsaṁ, </span><br><p id=ja530:47.4><span class=root>Rahadamogayha tiṭṭhati. </span><br><p id=ja530:48.1><span class=root>Tamenaṁ kimayo tattha, </span><br><p id=ja530:48.2><span class=root>atikāyā ayomukhā; </span><br><p id=ja530:48.3><span class=root>Chaviṁ bhetvāna khādanti, </span><br><p id=ja530:48.4><span class=root>saṅgiddhā maṁsalohite. </span><br><p id=ja530:49.1><span class=root>So ca taṁ nirayaṁ patto, </span><br><p id=ja530:49.2><span class=root>nimuggo sataporisaṁ; </span><br><p id=ja530:49.3><span class=root>Pūtikaṁ kuṇapaṁ vāti, </span><br><p id=ja530:49.4><span class=root>samantā satayojanaṁ. </span><br><p id=ja530:50.1><span class=root>Cakkhumāpi hi cakkhūhi, </span><br><p id=ja530:50.2><span class=root>tena gandhena jīyati; </span><br><p id=ja530:50.3><span class=root>Etādisaṁ brahmadatta, </span><br><p id=ja530:50.4><span class=root>mātugho labhate dukhaṁ. </span><br><p id=ja530:51.1><span class=root>Khuradhāramanukkamma, </span><br><p id=ja530:51.2><span class=root>tikkhaṁ durabhisambhavaṁ; </span><br><p id=ja530:51.3><span class=root>Patanti gabbhapātiyo, </span><br><p id=ja530:51.4><span class=root>duggaṁ vetaraṇiṁ nadiṁ. </span><br><p id=ja530:52.1><span class=root>Ayomayā simbaliyo, </span><br><p id=ja530:52.2><span class=root>soḷasaṅgulakaṇṭakā; </span><br><p id=ja530:52.3><span class=root>Ubhato abhilambanti, </span><br><p id=ja530:52.4><span class=root>duggaṁ vetaraṇiṁ nadiṁ. </span><br><p id=ja530:53.1><span class=root>Te accimanto tiṭṭhanti, </span><br><p id=ja530:53.2><span class=root>aggikkhandhāva ārakā; </span><br><p id=ja530:53.3><span class=root>Ādittā jātavedena, </span><br><p id=ja530:53.4><span class=root>uddhaṁ yojanamuggatā. </span><br><p id=ja530:54.1><span class=root>Ete vajanti niraye, </span><br><p id=ja530:54.2><span class=root>tatte tikhiṇakaṇṭake; </span><br><p id=ja530:54.3><span class=root>Nāriyo ca aticārā, </span><br><p id=ja530:54.4><span class=root>narā ca paradāragū. </span><br><p id=ja530:55.1><span class=root>Te patanti adhokkhandhā, </span><br><p id=ja530:55.2><span class=root>vivattā vihatā puthū; </span><br><p id=ja530:55.3><span class=root>Sayanti vinividdhaṅgā, </span><br><p id=ja530:55.4><span class=root>dīghaṁ jagganti sabbadā. </span><br><p id=ja530:56.1><span class=root>Tato ratyā vivasāne, </span><br><p id=ja530:56.2><span class=root>mahatiṁ pabbatūpamaṁ; </span><br><p id=ja530:56.3><span class=root>Lohakumbhiṁ pavajjanti, </span><br><p id=ja530:56.4><span class=root>tattaṁ aggisamūdakaṁ. </span><br><p id=ja530:57.1><span class=root>Evaṁ divā ca ratto ca, </span><br><p id=ja530:57.2><span class=root>dussīlā mohapārutā; </span><br><p id=ja530:57.3><span class=root>Anubhonti sakaṁ kammaṁ, </span><br><p id=ja530:57.4><span class=root>pubbe dukkaṭamattano. </span><br><p id=ja530:58.1><span class=root>Yā ca bhariyā dhanakkītā, </span><br><p id=ja530:58.2><span class=root>sāmikaṁ atimaññati; </span><br><p id=ja530:58.3><span class=root>Sassuṁ vā sasuraṁ vāpi, </span><br><p id=ja530:58.4><span class=root>jeṭṭhaṁ vāpi nanandaraṁ. </span><br><p id=ja530:59.1><span class=root>Tassā vaṅkena jivhaggaṁ, </span><br><p id=ja530:59.2><span class=root>nibbahanti sabandhanaṁ; </span><br><p id=ja530:59.3><span class=root>Sa byāmamattaṁ kiminaṁ, </span><br><p id=ja530:59.4><span class=root>jivhaṁ passati attani; </span><br><p id=ja530:59.5><span class=root>Viññāpetuṁ na sakkoti, </span><br><p id=ja530:59.6><span class=root>tāpane pecca paccati. </span><br><p id=ja530:60.1><span class=root>Orabbhikā sūkarikā, </span><br><p id=ja530:60.2><span class=root>macchikā migabandhakā; </span><br><p id=ja530:60.3><span class=root>Corā goghātakā luddā, </span><br><p id=ja530:60.4><span class=root>avaṇṇe vaṇṇakārakā. </span><br><p id=ja530:61.1><span class=root>Sattīhi lohakūṭehi, </span><br><p id=ja530:61.2><span class=root>nettiṁsehi usūhi ca; </span><br><p id=ja530:61.3><span class=root>Haññamānā khāranadiṁ, </span><br><p id=ja530:61.4><span class=root>papatanti avaṁsirā. </span><br><p id=ja530:62.1><span class=root>Sāyaṁ pāto kūṭakārī, </span><br><p id=ja530:62.2><span class=root>ayokūṭehi haññati; </span><br><p id=ja530:62.3><span class=root>Tato vantaṁ durattānaṁ, </span><br><p id=ja530:62.4><span class=root>paresaṁ bhuñjare sadā. </span><br><p id=ja530:63.1><span class=root>Dhaṅkā bheraṇḍakā gijjhā, </span><br><p id=ja530:63.2><span class=root>kākoḷā ca ayomukhā; </span><br><p id=ja530:63.3><span class=root>Vipphandamānaṁ khādanti, </span><br><p id=ja530:63.4><span class=root>naraṁ kibbisakārakaṁ. </span><br><p id=ja530:64.1><span class=root>Ye migena migaṁ hanti, </span><br><p id=ja530:64.2><span class=root>pakkhiṁ vā pana pakkhinā; </span><br><p id=ja530:64.3><span class=root>Asanto rajasā channā, </span><br><p id=ja530:64.4><span class=root>gantā te nirayussadaṁ. </span><br><p id=ja530:65.1><span class=root>Santo ca uddhaṁ gacchanti, </span><br><p id=ja530:65.2><span class=root>suciṇṇenidha kammunā; </span><br><p id=ja530:65.3><span class=root>Suciṇṇassa phalaṁ passa, </span><br><p id=ja530:65.4><span class=root>saindā devā sabrahmakā. </span><br><p id=ja530:66.1><span class=root>Taṁ taṁ brūmi mahārāja, </span><br><p id=ja530:66.2><span class=root>Dhammaṁ raṭṭhapatī cara; </span><br><p id=ja530:66.3><span class=root>Tathā rāja carāhi dhammaṁ, </span><br><p id=ja530:66.4><span class=root>Yathā taṁ suciṇṇaṁ nānutappeyya pacchā”ti. </span><br><p id=ja530:67.1><span class=root>Saṅkiccajātakaṁ dutiyaṁ. </span><br><p id=ja530:68.1><span class=root>Saṭṭhinipātaṁ niṭṭhitaṁ. </span><br><p id=ja530:69.1><span class=root>Tassuddānaṁ </span><br><p id=ja530:70.1><span class=root>Atha saṭṭhinipātamhi, </span><br><p id=ja530:70.2><span class=root>Suṇātha mama bhāsitaṁ; </span><br><p id=ja530:70.3><span class=root>Jātakasavhayano pavaro, </span><br><p id=ja530:70.4><span class=root>Soṇakaarindamasavhayano; </span><br><p id=ja530:70.5><span class=root>Tathā vuttarathesabhakiccavaroti. </span><br></main><footer class="container footer"><small><a href=/about>Contact info</a></small></footer>