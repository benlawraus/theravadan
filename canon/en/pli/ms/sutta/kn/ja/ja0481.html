<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0480.html>Previous</a><a href=/canon/en/pli/ms/sutta/kn/ja/ja0482.html>Next</a></div><p id=ja481:0.1><span class=root>Jātaka </span><br><p id=ja481:0.2><span class=root>Terasakanipāta </span><br><p id=ja481:0.3><span class=root>Ambavagga </span><br><p id=ja481:0.4><span class="root big-bold">8. Takkāriyajātaka </span><br><p id=ja481:1.1><span class=root>“Ahameva dubbhāsitaṁ bhāsi bālo, </span><br><p id=ja481:1.2><span class=root>Bhekovaraññe ahimavhāyamāno; </span><br><p id=ja481:1.3><span class=root>Takkāriye sobbhamimaṁ patāmi, </span><br><p id=ja481:1.4><span class=root>Na kireva sādhu ativelabhāṇī”. </span><br><p id=ja481:2.1><span class=root>“Pappoti macco ativelabhāṇī, </span><br><p id=ja481:2.2><span class=root>Bandhaṁ vadhaṁ sokapariddavañca; </span><br><p id=ja481:2.3><span class=root>Attānameva garahāsi ettha, </span><br><p id=ja481:2.4><span class=root>Ācera yaṁ taṁ nikhaṇanti sobbhe”. </span><br><p id=ja481:3.1><span class=root>“Kimevahaṁ tuṇḍilamanupucchiṁ, </span><br><p id=ja481:3.2><span class=root>Kareyya saṁ bhātaraṁ kāḷikāyaṁ; </span><br><p id=ja481:3.3><span class=root>Naggovahaṁ vatthayugañca jīno, </span><br><p id=ja481:3.4><span class=root>Ayampi attho bahutādisova”. </span><br><p id=ja481:4.1><span class=root>“Yo yujjhamānānamayujjhamāno, </span><br><p id=ja481:4.2><span class=root>Meṇḍantaraṁ accupatī kuliṅgo; </span><br><p id=ja481:4.3><span class=root>So piṁsito meṇḍasirehi tattha, </span><br><p id=ja481:4.4><span class=root>Ayampi attho bahutādisova. </span><br><p id=ja481:5.1><span class=root>Caturo janā potthakamaggahesuṁ, </span><br><p id=ja481:5.2><span class=root>Ekañca posaṁ anurakkhamānā; </span><br><p id=ja481:5.3><span class=root>Sabbeva te bhinnasirā sayiṁsu, </span><br><p id=ja481:5.4><span class=root>Ayampi attho bahutādisova. </span><br><p id=ja481:6.1><span class=root>Ajā yathā veḷugumbasmiṁ baddhā, </span><br><p id=ja481:6.2><span class=root>Avakkhipantī asimajjhagacchi; </span><br><p id=ja481:6.3><span class=root>Teneva tassā galakāvakantaṁ, </span><br><p id=ja481:6.4><span class=root>Ayampi attho bahutādisova”. </span><br><p id=ja481:7.1><span class=root>“Ime na devā na gandhabbaputtā, </span><br><p id=ja481:7.2><span class=root>Migā ime atthavasaṁ gatā me; </span><br><p id=ja481:7.3><span class=root>Ekañca naṁ sāyamāse pacantu, </span><br><p id=ja481:7.4><span class=root>Ekaṁ punappātarāse pacantu”. </span><br><p id=ja481:8.1><span class=root>“Sataṁ sahassāni dubhāsitāni, </span><br><p id=ja481:8.2><span class=root>Kalampi nāgghanti subhāsitassa; </span><br><p id=ja481:8.3><span class=root>Dubbhāsitaṁ saṅkamāno kileso, </span><br><p id=ja481:8.4><span class=root>Tasmā tuṇhī kimpurisā na bālyā”. </span><br><p id=ja481:9.1><span class=root>“Yā mesā byāhāsi pamuñcathetaṁ, </span><br><p id=ja481:9.2><span class=root>Giriñca naṁ himavantaṁ nayantu; </span><br><p id=ja481:9.3><span class=root>Imañca kho dentu mahānasāya, </span><br><p id=ja481:9.4><span class=root>Pātova naṁ pātarāse pacantu”. </span><br><p id=ja481:10.1><span class=root>“Pajjunnanāthā pasavo, </span><br><p id=ja481:10.2><span class=root>pasunāthā ayaṁ pajā; </span><br><p id=ja481:10.3><span class=root>Tvaṁ nāthosi mahārāja, </span><br><p id=ja481:10.4><span class=root>nāthohaṁ bhariyāya me; </span><br><p id=ja481:10.5><span class=root>Dvinnamaññataraṁ ñatvā, </span><br><p id=ja481:10.6><span class=root>mutto gaccheyya pabbataṁ. </span><br><p id=ja481:11.1><span class=root>Na ve nindā suparivajjayetha, </span><br><p id=ja481:11.2><span class=root>Nānā janā sevitabbā janinda; </span><br><p id=ja481:11.3><span class=root>Yeneva eko labhate pasaṁsaṁ, </span><br><p id=ja481:11.4><span class=root>Teneva añño labhate ninditāraṁ. </span><br><p id=ja481:12.1><span class=root>Sabbo loko paricitto aticitto, </span><br><p id=ja481:12.2><span class=root>Sabbo loko cittavā samhi citte; </span><br><p id=ja481:12.3><span class=root>Paccekacittā puthu sabbasattā, </span><br><p id=ja481:12.4><span class=root>Kassīdha cittassa vasena vatte”. </span><br><p id=ja481:13.1><span class=root>“Tuṇhī ahū kimpuriso sabhariyo, </span><br><p id=ja481:13.2><span class=root>Yo dāni byāhāsi bhayassa bhīto; </span><br><p id=ja481:13.3><span class=root>So dāni mutto sukhito arogo, </span><br><p id=ja481:13.4><span class=root>Vācākirevatthavatī narānan”ti. </span><br><p id=ja481:14.1><span class=root>Takkāriyajātakaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>