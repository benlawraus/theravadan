<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0490.html>Previous</a><a href=/canon/en/pli/ms/sutta/kn/ja/ja0492.html>Next</a></div><p><div class=verse-container id=ja491:0.1><span>Jātaka </span></div><p><div class=verse-container id=ja491:0.2><span>Pakiṇṇakanipāta </span></div><p><div class=verse-container id=ja491:0.3><span>Sālikedāravagga </span></div><p><div class=verse-container id=ja491:0.4><span class=big-bold>8. Mahāmorajātaka </span></div><p><div class=verse-container id=ja491:1.1><span>“Sace hi tyāhaṁ dhanahetu gāhito, </span></div><p><div class=verse-container id=ja491:1.2><span>Mā maṁ vadhī jīvagāhaṁ gahetvā; </span></div><p><div class=verse-container id=ja491:1.3><span>Rañño ca maṁ samma upantikaṁ nehi, </span></div><p><div class=verse-container id=ja491:1.4><span>Maññe dhanaṁ lacchasinapparūpaṁ”. </span></div><p><div class=verse-container id=ja491:2.1><span>“Na me ayaṁ tuyha vadhāya ajja, </span></div><p><div class=verse-container id=ja491:2.2><span>Samāhito cāpadhure khurappo; </span></div><p><div class=verse-container id=ja491:2.3><span>Pāsañca tyāhaṁ adhipātayissaṁ, </span></div><p><div class=verse-container id=ja491:2.4><span>Yathāsukhaṁ gacchatu morarājā”. </span></div><p><div class=verse-container id=ja491:3.1><span>“Yaṁ satta vassāni mamānubandhi, </span></div><p><div class=verse-container id=ja491:3.2><span>Rattindivaṁ khuppipāsaṁ sahanto; </span></div><p><div class=verse-container id=ja491:3.3><span>Atha kissa maṁ pāsavasūpanītaṁ, </span></div><p><div class=verse-container id=ja491:3.4><span>Pamuttave icchasi bandhanasmā. </span></div><p><div class=verse-container id=ja491:4.1><span>Pāṇātipātā virato nusajja, </span></div><p><div class=verse-container id=ja491:4.2><span>Abhayaṁ nu te sabbabhūtesu dinnaṁ; </span></div><p><div class=verse-container id=ja491:4.3><span>Yaṁ maṁ tuvaṁ pāsavasūpanītaṁ, </span></div><p><div class=verse-container id=ja491:4.4><span>Pamuttave icchasi bandhanasmā”. </span></div><p><div class=verse-container id=ja491:5.1><span>“Pāṇātipātā viratassa brūhi, </span></div><p><div class=verse-container id=ja491:5.2><span>Abhayañca yo sabbabhūtesu deti; </span></div><p><div class=verse-container id=ja491:5.3><span>Pucchāmi taṁ morarājetamatthaṁ, </span></div><p><div class=verse-container id=ja491:5.4><span>Ito cuto kiṁ labhate sukhaṁ so”. </span></div><p><div class=verse-container id=ja491:6.1><span>“Pāṇātipātā viratassa brūmi, </span></div><p><div class=verse-container id=ja491:6.2><span>Abhayañca yo sabbabhūtesu deti; </span></div><p><div class=verse-container id=ja491:6.3><span>Diṭṭheva dhamme labhate pasaṁsaṁ, </span></div><p><div class=verse-container id=ja491:6.4><span>Saggañca so yāti sarīrabhedā”. </span></div><p><div class=verse-container id=ja491:7.1><span>“Na santi devā iti āhu eke, </span></div><p><div class=verse-container id=ja491:7.2><span>Idheva jīvo vibhavaṁ upeti; </span></div><p><div class=verse-container id=ja491:7.3><span>Tathā phalaṁ sukatadukkaṭānaṁ, </span></div><p><div class=verse-container id=ja491:7.4><span>Dattupaññattañca vadanti dānaṁ; </span></div><p><div class=verse-container id=ja491:7.5><span>Tesaṁ vaco arahataṁ saddahāno, </span></div><p><div class=verse-container id=ja491:7.6><span>Tasmā ahaṁ sakuṇe bādhayāmi”. </span></div><p><div class=verse-container id=ja491:8.1><span>“Cando ca suriyo ca ubho sudassanā, </span></div><p><div class=verse-container id=ja491:8.2><span>Gacchanti obhāsayamantalikkhe; </span></div><p><div class=verse-container id=ja491:8.3><span>Imassa lokassa parassa vā te, </span></div><p><div class=verse-container id=ja491:8.4><span>Kathaṁ nu te āhu manussaloke”. </span></div><p><div class=verse-container id=ja491:9.1><span>“Cando ca suriyo ca ubho sudassanā, </span></div><p><div class=verse-container id=ja491:9.2><span>Gacchanti obhāsayamantalikkhe; </span></div><p><div class=verse-container id=ja491:9.3><span>Parassa lokassa na te imassa, </span></div><p><div class=verse-container id=ja491:9.4><span>Devāti te āhu manussaloke”. </span></div><p><div class=verse-container id=ja491:10.1><span>“Ettheva te nīhatā hīnavādā, </span></div><p><div class=verse-container id=ja491:10.2><span>Ahetukā ye na vadanti kammaṁ; </span></div><p><div class=verse-container id=ja491:10.3><span>Tathā phalaṁ sukatadukkaṭānaṁ, </span></div><p><div class=verse-container id=ja491:10.4><span>Dattupaññattaṁ ye ca vadanti dānaṁ”. </span></div><p><div class=verse-container id=ja491:11.1><span>“Addhā hi saccaṁ vacanaṁ tavedaṁ, </span></div><p><div class=verse-container id=ja491:11.2><span>Kathañhi dānaṁ aphalaṁ bhaveyya; </span></div><p><div class=verse-container id=ja491:11.3><span>Tathā phalaṁ sukatadukkaṭānaṁ, </span></div><p><div class=verse-container id=ja491:11.4><span>Dattupaññattañca kathaṁ bhaveyya. </span></div><p><div class=verse-container id=ja491:12.1><span>Kathaṅkaro kintikaro kimācaraṁ, </span></div><p><div class=verse-container id=ja491:12.2><span>Kiṁ sevamāno kena tapoguṇena; </span></div><p><div class=verse-container id=ja491:12.3><span>Akkhāhi me morarājetamatthaṁ, </span></div><p><div class=verse-container id=ja491:12.4><span>Yathā ahaṁ no nirayaṁ pateyyaṁ”. </span></div><p><div class=verse-container id=ja491:13.1><span>“Ye keci atthi samaṇā pathabyā, </span></div><p><div class=verse-container id=ja491:13.2><span>Kāsāyavatthā anagāriyā te; </span></div><p><div class=verse-container id=ja491:13.3><span>Pātova piṇḍāya caranti kāle, </span></div><p><div class=verse-container id=ja491:13.4><span>Vikālacariyā viratā hi santo. </span></div><p><div class=verse-container id=ja491:14.1><span>Te tattha kālenupasaṅkamitvā, </span></div><p><div class=verse-container id=ja491:14.2><span>Pucchāhi yaṁ te manaso piyaṁ siyā; </span></div><p><div class=verse-container id=ja491:14.3><span>Te te pavakkhanti yathāpajānaṁ, </span></div><p><div class=verse-container id=ja491:14.4><span>Imassa lokassa parassa catthaṁ”. </span></div><p><div class=verse-container id=ja491:15.1><span>“Tacaṁva jiṇṇaṁ urago purāṇaṁ, </span></div><p><div class=verse-container id=ja491:15.2><span>Paṇḍūpalāsaṁ harito dumova; </span></div><p><div class=verse-container id=ja491:15.3><span>Esappahīno mama luddabhāvo, </span></div><p><div class=verse-container id=ja491:15.4><span>Jahāmahaṁ luddakabhāvamajja. </span></div><p><div class=verse-container id=ja491:16.1><span>Ye cāpi me sakuṇā atthi baddhā, </span></div><p><div class=verse-container id=ja491:16.2><span>Satāninekāni nivesanasmiṁ; </span></div><p><div class=verse-container id=ja491:16.3><span>Tesampahaṁ jīvitamajja dammi, </span></div><p><div class=verse-container id=ja491:16.4><span>Mokkhañca te pattā sakaṁ niketaṁ”. </span></div><p><div class=verse-container id=ja491:17.1><span>“Luddo carī pāsahattho araññe, </span></div><p><div class=verse-container id=ja491:17.2><span>Bādhetu morādhipatiṁ yasassiṁ; </span></div><p><div class=verse-container id=ja491:17.3><span>Bandhitvā morādhipatiṁ yasassiṁ, </span></div><p><div class=verse-container id=ja491:17.4><span>Dukkhā sa pamucci yathāhaṁ pamutto”ti. </span></div><p><div class=verse-container id=ja491:18.1><span>Mahāmorajātakaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0490.html>Previous</a><a href=/canon/en/pli/ms/sutta/kn/ja/ja0492.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>