<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0490.html>Previous</a><a href=/canon/en/pli/ms/sutta/kn/ja/ja0492.html>Next</a></div><p id=ja491:0.1><span class=root>Jātaka </span><br><p id=ja491:0.2><span class=root>Pakiṇṇakanipāta </span><br><p id=ja491:0.3><span class=root>Sālikedāravagga </span><br><p id=ja491:0.4><span class="root big-bold">8. Mahāmorajātaka </span><br><p id=ja491:1.1><span class=root>“Sace hi tyāhaṁ dhanahetu gāhito, </span><br><p id=ja491:1.2><span class=root>Mā maṁ vadhī jīvagāhaṁ gahetvā; </span><br><p id=ja491:1.3><span class=root>Rañño ca maṁ samma upantikaṁ nehi, </span><br><p id=ja491:1.4><span class=root>Maññe dhanaṁ lacchasinapparūpaṁ”. </span><br><p id=ja491:2.1><span class=root>“Na me ayaṁ tuyha vadhāya ajja, </span><br><p id=ja491:2.2><span class=root>Samāhito cāpadhure khurappo; </span><br><p id=ja491:2.3><span class=root>Pāsañca tyāhaṁ adhipātayissaṁ, </span><br><p id=ja491:2.4><span class=root>Yathāsukhaṁ gacchatu morarājā”. </span><br><p id=ja491:3.1><span class=root>“Yaṁ satta vassāni mamānubandhi, </span><br><p id=ja491:3.2><span class=root>Rattindivaṁ khuppipāsaṁ sahanto; </span><br><p id=ja491:3.3><span class=root>Atha kissa maṁ pāsavasūpanītaṁ, </span><br><p id=ja491:3.4><span class=root>Pamuttave icchasi bandhanasmā. </span><br><p id=ja491:4.1><span class=root>Pāṇātipātā virato nusajja, </span><br><p id=ja491:4.2><span class=root>Abhayaṁ nu te sabbabhūtesu dinnaṁ; </span><br><p id=ja491:4.3><span class=root>Yaṁ maṁ tuvaṁ pāsavasūpanītaṁ, </span><br><p id=ja491:4.4><span class=root>Pamuttave icchasi bandhanasmā”. </span><br><p id=ja491:5.1><span class=root>“Pāṇātipātā viratassa brūhi, </span><br><p id=ja491:5.2><span class=root>Abhayañca yo sabbabhūtesu deti; </span><br><p id=ja491:5.3><span class=root>Pucchāmi taṁ morarājetamatthaṁ, </span><br><p id=ja491:5.4><span class=root>Ito cuto kiṁ labhate sukhaṁ so”. </span><br><p id=ja491:6.1><span class=root>“Pāṇātipātā viratassa brūmi, </span><br><p id=ja491:6.2><span class=root>Abhayañca yo sabbabhūtesu deti; </span><br><p id=ja491:6.3><span class=root>Diṭṭheva dhamme labhate pasaṁsaṁ, </span><br><p id=ja491:6.4><span class=root>Saggañca so yāti sarīrabhedā”. </span><br><p id=ja491:7.1><span class=root>“Na santi devā iti āhu eke, </span><br><p id=ja491:7.2><span class=root>Idheva jīvo vibhavaṁ upeti; </span><br><p id=ja491:7.3><span class=root>Tathā phalaṁ sukatadukkaṭānaṁ, </span><br><p id=ja491:7.4><span class=root>Dattupaññattañca vadanti dānaṁ; </span><br><p id=ja491:7.5><span class=root>Tesaṁ vaco arahataṁ saddahāno, </span><br><p id=ja491:7.6><span class=root>Tasmā ahaṁ sakuṇe bādhayāmi”. </span><br><p id=ja491:8.1><span class=root>“Cando ca suriyo ca ubho sudassanā, </span><br><p id=ja491:8.2><span class=root>Gacchanti obhāsayamantalikkhe; </span><br><p id=ja491:8.3><span class=root>Imassa lokassa parassa vā te, </span><br><p id=ja491:8.4><span class=root>Kathaṁ nu te āhu manussaloke”. </span><br><p id=ja491:9.1><span class=root>“Cando ca suriyo ca ubho sudassanā, </span><br><p id=ja491:9.2><span class=root>Gacchanti obhāsayamantalikkhe; </span><br><p id=ja491:9.3><span class=root>Parassa lokassa na te imassa, </span><br><p id=ja491:9.4><span class=root>Devāti te āhu manussaloke”. </span><br><p id=ja491:10.1><span class=root>“Ettheva te nīhatā hīnavādā, </span><br><p id=ja491:10.2><span class=root>Ahetukā ye na vadanti kammaṁ; </span><br><p id=ja491:10.3><span class=root>Tathā phalaṁ sukatadukkaṭānaṁ, </span><br><p id=ja491:10.4><span class=root>Dattupaññattaṁ ye ca vadanti dānaṁ”. </span><br><p id=ja491:11.1><span class=root>“Addhā hi saccaṁ vacanaṁ tavedaṁ, </span><br><p id=ja491:11.2><span class=root>Kathañhi dānaṁ aphalaṁ bhaveyya; </span><br><p id=ja491:11.3><span class=root>Tathā phalaṁ sukatadukkaṭānaṁ, </span><br><p id=ja491:11.4><span class=root>Dattupaññattañca kathaṁ bhaveyya. </span><br><p id=ja491:12.1><span class=root>Kathaṅkaro kintikaro kimācaraṁ, </span><br><p id=ja491:12.2><span class=root>Kiṁ sevamāno kena tapoguṇena; </span><br><p id=ja491:12.3><span class=root>Akkhāhi me morarājetamatthaṁ, </span><br><p id=ja491:12.4><span class=root>Yathā ahaṁ no nirayaṁ pateyyaṁ”. </span><br><p id=ja491:13.1><span class=root>“Ye keci atthi samaṇā pathabyā, </span><br><p id=ja491:13.2><span class=root>Kāsāyavatthā anagāriyā te; </span><br><p id=ja491:13.3><span class=root>Pātova piṇḍāya caranti kāle, </span><br><p id=ja491:13.4><span class=root>Vikālacariyā viratā hi santo. </span><br><p id=ja491:14.1><span class=root>Te tattha kālenupasaṅkamitvā, </span><br><p id=ja491:14.2><span class=root>Pucchāhi yaṁ te manaso piyaṁ siyā; </span><br><p id=ja491:14.3><span class=root>Te te pavakkhanti yathāpajānaṁ, </span><br><p id=ja491:14.4><span class=root>Imassa lokassa parassa catthaṁ”. </span><br><p id=ja491:15.1><span class=root>“Tacaṁva jiṇṇaṁ urago purāṇaṁ, </span><br><p id=ja491:15.2><span class=root>Paṇḍūpalāsaṁ harito dumova; </span><br><p id=ja491:15.3><span class=root>Esappahīno mama luddabhāvo, </span><br><p id=ja491:15.4><span class=root>Jahāmahaṁ luddakabhāvamajja. </span><br><p id=ja491:16.1><span class=root>Ye cāpi me sakuṇā atthi baddhā, </span><br><p id=ja491:16.2><span class=root>Satāninekāni nivesanasmiṁ; </span><br><p id=ja491:16.3><span class=root>Tesampahaṁ jīvitamajja dammi, </span><br><p id=ja491:16.4><span class=root>Mokkhañca te pattā sakaṁ niketaṁ”. </span><br><p id=ja491:17.1><span class=root>“Luddo carī pāsahattho araññe, </span><br><p id=ja491:17.2><span class=root>Bādhetu morādhipatiṁ yasassiṁ; </span><br><p id=ja491:17.3><span class=root>Bandhitvā morādhipatiṁ yasassiṁ, </span><br><p id=ja491:17.4><span class=root>Dukkhā sa pamucci yathāhaṁ pamutto”ti. </span><br><p id=ja491:18.1><span class=root>Mahāmorajātakaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>