<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0472.html>Previous</a><a href=/canon/en/pli/ms/sutta/kn/ja/ja0474.html>Next</a></div><p><div class=verse-container id=ja473:0.1><span>Jātaka </span></div><p><div class=verse-container id=ja473:0.2><span>Dvādasakanipāta </span></div><p><div class=verse-container id=ja473:0.3><span>Cūḷakuṇālavagga </span></div><p><div class=verse-container id=ja473:0.4><span class=big-bold>10. Mittāmittajātaka </span></div><p><div class=verse-container id=ja473:1.1><span>“Kāni kammāni kubbānaṁ, </span></div><p><div class=verse-container id=ja473:1.2><span>kathaṁ viññū parakkame; </span></div><p><div class=verse-container id=ja473:1.3><span>Amittaṁ jāneyya medhāvī, </span></div><p><div class=verse-container id=ja473:1.4><span>disvā sutvā ca paṇḍito”. </span></div><p><div class=verse-container id=ja473:2.1><span>“Na naṁ umhayate disvā, </span></div><p><div class=verse-container id=ja473:2.2><span>na ca naṁ paṭinandati; </span></div><p><div class=verse-container id=ja473:2.3><span>Cakkhūni cassa na dadāti, </span></div><p><div class=verse-container id=ja473:2.4><span>paṭilomañca vattati. </span></div><p><div class=verse-container id=ja473:3.1><span>Amitte tassa bhajati, </span></div><p><div class=verse-container id=ja473:3.2><span>mitte tassa na sevati; </span></div><p><div class=verse-container id=ja473:3.3><span>Vaṇṇakāme nivāreti, </span></div><p><div class=verse-container id=ja473:3.4><span>akkosante pasaṁsati. </span></div><p><div class=verse-container id=ja473:4.1><span>Guyhañca tassa nakkhāti, </span></div><p><div class=verse-container id=ja473:4.2><span>tassa guyhaṁ na gūhati; </span></div><p><div class=verse-container id=ja473:4.3><span>Kammaṁ tassa na vaṇṇeti, </span></div><p><div class=verse-container id=ja473:4.4><span>paññassa nappasaṁsati. </span></div><p><div class=verse-container id=ja473:5.1><span>Abhave nandati tassa, </span></div><p><div class=verse-container id=ja473:5.2><span>bhave tassa na nandati; </span></div><p><div class=verse-container id=ja473:5.3><span>Accheraṁ bhojanaṁ laddhā, </span></div><p><div class=verse-container id=ja473:5.4><span>tassa nuppajjate sati; </span></div><p><div class=verse-container id=ja473:5.5><span>Tato naṁ nānukampati, </span></div><p><div class=verse-container id=ja473:5.6><span>aho sopi labheyyito. </span></div><p><div class=verse-container id=ja473:6.1><span>Iccete soḷasākārā, </span></div><p><div class=verse-container id=ja473:6.2><span>amittasmiṁ patiṭṭhitā; </span></div><p><div class=verse-container id=ja473:6.3><span>Yehi amittaṁ jāneyya, </span></div><p><div class=verse-container id=ja473:6.4><span>disvā sutvā ca paṇḍito”. </span></div><p><div class=verse-container id=ja473:7.1><span>“Kāni kammāni kubbānaṁ, </span></div><p><div class=verse-container id=ja473:7.2><span>kathaṁ viññū parakkame; </span></div><p><div class=verse-container id=ja473:7.3><span>Mittaṁ jāneyya medhāvī, </span></div><p><div class=verse-container id=ja473:7.4><span>disvā sutvā ca paṇḍito. </span></div><p><div class=verse-container id=ja473:8.1><span>Pavutthaṁ tassa sarati, </span></div><p><div class=verse-container id=ja473:8.2><span>āgataṁ abhinandati; </span></div><p><div class=verse-container id=ja473:8.3><span>Tato kelāyito hoti, </span></div><p><div class=verse-container id=ja473:8.4><span>vācāya paṭinandati. </span></div><p><div class=verse-container id=ja473:9.1><span>Mitte tasseva bhajati, </span></div><p><div class=verse-container id=ja473:9.2><span>amitte tassa na sevati; </span></div><p><div class=verse-container id=ja473:9.3><span>Akkosante nivāreti, </span></div><p><div class=verse-container id=ja473:9.4><span>vaṇṇakāme pasaṁsati. </span></div><p><div class=verse-container id=ja473:10.1><span>Guyhañca tassa akkhāti, </span></div><p><div class=verse-container id=ja473:10.2><span>tassa guyhañca gūhati; </span></div><p><div class=verse-container id=ja473:10.3><span>Kammañca tassa vaṇṇeti, </span></div><p><div class=verse-container id=ja473:10.4><span>paññaṁ tassa pasaṁsati. </span></div><p><div class=verse-container id=ja473:11.1><span>Bhave ca nandati tassa, </span></div><p><div class=verse-container id=ja473:11.2><span>abhave tassa na nandati; </span></div><p><div class=verse-container id=ja473:11.3><span>Accheraṁ bhojanaṁ laddhā, </span></div><p><div class=verse-container id=ja473:11.4><span>tassa uppajjate sati; </span></div><p><div class=verse-container id=ja473:11.5><span>Tato naṁ anukampati, </span></div><p><div class=verse-container id=ja473:11.6><span>aho sopi labheyyito. </span></div><p><div class=verse-container id=ja473:12.1><span>Iccete soḷasākārā, </span></div><p><div class=verse-container id=ja473:12.2><span>Mittasmiṁ suppatiṭṭhitā; </span></div><p><div class=verse-container id=ja473:12.3><span>Yehi mittañca jāneyya, </span></div><p><div class=verse-container id=ja473:12.4><span>Disvā sutvā ca paṇḍito”ti. </span></div><p><div class=verse-container id=ja473:13.1><span>Mittāmittajātakaṁ dasamaṁ. </span></div><p><div class=verse-container id=ja473:14.1><span>Dvādasakanipātaṁ niṭṭhitaṁ. </span></div><p><div class=verse-container id=ja473:15.1><span>Tassuddānaṁ </span></div><p><div class=verse-container id=ja473:16.1><span>Lahucitta sasāla kasanti puna, </span></div><p><div class=verse-container id=ja473:16.2><span>Atha kāma dasakhaluṭṭhānavaro; </span></div><p><div class=verse-container id=ja473:16.3><span>Atha kaṇha sukosiya meṇḍavaro, </span></div><p><div class=verse-container id=ja473:16.4><span>Padumo puna mittavarena dasāti. </span></div><div class=flex-between><a href=/canon/en/pli/ms/sutta/kn/ja/ja0472.html>Previous</a><a href=/canon/en/pli/ms/sutta/kn/ja/ja0474.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>