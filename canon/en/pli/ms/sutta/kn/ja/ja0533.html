<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0532.html>Previous</a><a href=/canon/en/pli/ms/sutta/kn/ja/ja0534.html>Next</a></div><p><div class=verse-container id=ja533:0.1><span>Jātaka </span></div><p><div class=verse-container id=ja533:0.2><span>Asītinipāta </span></div><p><div class=verse-container id=ja533:0.3><span>Cūḷahaṁsavagga </span></div><p><div class=verse-container id=ja533:0.4><span class=big-bold>1 Cūḷahaṁsajātaka </span></div><p><div class=verse-container id=ja533:1.1><span>“Sumukha anupacinantā, </span></div><p><div class=verse-container id=ja533:1.2><span>pakkamanti vihaṅgamā; </span></div><p><div class=verse-container id=ja533:1.3><span>Gaccha tuvampi mā kaṅkhi, </span></div><p><div class=verse-container id=ja533:1.4><span>natthi baddhe sahāyatā”. </span></div><p><div class=verse-container id=ja533:2.1><span>“Gacche vāhaṁ na vā gacche, </span></div><p><div class=verse-container id=ja533:2.2><span>na tena amaro siyaṁ; </span></div><p><div class=verse-container id=ja533:2.3><span>Sukhitaṁ taṁ upāsitvā, </span></div><p><div class=verse-container id=ja533:2.4><span>dukkhitaṁ taṁ kathaṁ jahe. </span></div><p><div class=verse-container id=ja533:3.1><span>Maraṇaṁ vā tayā saddhiṁ, </span></div><p><div class=verse-container id=ja533:3.2><span>jīvitaṁ vā tayā vinā; </span></div><p><div class=verse-container id=ja533:3.3><span>Tadeva maraṇaṁ seyyo, </span></div><p><div class=verse-container id=ja533:3.4><span>yañce jīve tayā vinā. </span></div><p><div class=verse-container id=ja533:4.1><span>Nesa dhammo mahārāja, </span></div><p><div class=verse-container id=ja533:4.2><span>yaṁ taṁ evaṁ gataṁ jahe; </span></div><p><div class=verse-container id=ja533:4.3><span>Yā gati tuyhaṁ sā mayhaṁ, </span></div><p><div class=verse-container id=ja533:4.4><span>ruccate vihagādhipa”. </span></div><p><div class=verse-container id=ja533:5.1><span>“Kā nu pāsena baddhassa, </span></div><p><div class=verse-container id=ja533:5.2><span>gati aññā mahānasā; </span></div><p><div class=verse-container id=ja533:5.3><span>Sā kathaṁ cetayānassa, </span></div><p><div class=verse-container id=ja533:5.4><span>muttassa tava ruccati. </span></div><p><div class=verse-container id=ja533:6.1><span>Kaṁ vā tvaṁ passase atthaṁ, </span></div><p><div class=verse-container id=ja533:6.2><span>mama tuyhañca pakkhima; </span></div><p><div class=verse-container id=ja533:6.3><span>Ñātīnaṁ vāvasiṭṭhānaṁ, </span></div><p><div class=verse-container id=ja533:6.4><span>ubhinnaṁ jīvitakkhaye. </span></div><p><div class=verse-container id=ja533:7.1><span>Yaṁ na kañcanadepiñcha, </span></div><p><div class=verse-container id=ja533:7.2><span>Andhena tamasā gataṁ; </span></div><p><div class=verse-container id=ja533:7.3><span>Tādise sañcajaṁ pāṇaṁ, </span></div><p><div class=verse-container id=ja533:7.4><span>Kamatthamabhijotaye”. </span></div><p><div class=verse-container id=ja533:8.1><span>“Kathaṁ nu patataṁ seṭṭha, </span></div><p><div class=verse-container id=ja533:8.2><span>Dhamme atthaṁ na bujjhasi; </span></div><p><div class=verse-container id=ja533:8.3><span>Dhammo apacito santo, </span></div><p><div class=verse-container id=ja533:8.4><span>Atthaṁ dasseti pāṇinaṁ. </span></div><p><div class=verse-container id=ja533:9.1><span>Sohaṁ dhammaṁ apekkhāno, </span></div><p><div class=verse-container id=ja533:9.2><span>dhammā catthaṁ samuṭṭhitaṁ; </span></div><p><div class=verse-container id=ja533:9.3><span>Bhattiñca tayi sampassaṁ, </span></div><p><div class=verse-container id=ja533:9.4><span>nāvakaṅkhāmi jīvitaṁ. </span></div><p><div class=verse-container id=ja533:10.1><span>Addhā eso sataṁ dhammo, </span></div><p><div class=verse-container id=ja533:10.2><span>yo mitto mittamāpade; </span></div><p><div class=verse-container id=ja533:10.3><span>Na caje jīvitassāpi, </span></div><p><div class=verse-container id=ja533:10.4><span>hetudhammamanussaraṁ”. </span></div><p><div class=verse-container id=ja533:11.1><span>“Svāyaṁ dhammo ca te ciṇṇo, </span></div><p><div class=verse-container id=ja533:11.2><span>bhatti ca viditā mayi; </span></div><p><div class=verse-container id=ja533:11.3><span>Kāmaṁ karassu mayhetaṁ, </span></div><p><div class=verse-container id=ja533:11.4><span>gacchevānumato mayā. </span></div><p><div class=verse-container id=ja533:12.1><span>Api tvevaṁ gate kāle, </span></div><p><div class=verse-container id=ja533:12.2><span>yaṁ khaṇḍaṁ ñātinaṁ mayā; </span></div><p><div class=verse-container id=ja533:12.3><span>Tayā taṁ buddhisampannaṁ, </span></div><p><div class=verse-container id=ja533:12.4><span>assa paramasaṁvutaṁ”. </span></div><p><div class=verse-container id=ja533:13.1><span>Iccevaṁ mantayantānaṁ, </span></div><p><div class=verse-container id=ja533:13.2><span>Ariyānaṁ ariyavuttinaṁ; </span></div><p><div class=verse-container id=ja533:13.3><span>Paccadissatha nesādo, </span></div><p><div class=verse-container id=ja533:13.4><span>Āturānamivantako. </span></div><p><div class=verse-container id=ja533:14.1><span>Te sattumabhisañcikkha, </span></div><p><div class=verse-container id=ja533:14.2><span>dīgharattaṁ hitā dijā; </span></div><p><div class=verse-container id=ja533:14.3><span>Tuṇhīmāsittha ubhayo, </span></div><p><div class=verse-container id=ja533:14.4><span>na sañcalesumāsanā. </span></div><p><div class=verse-container id=ja533:15.1><span>Dhataraṭṭhe ca disvāna, </span></div><p><div class=verse-container id=ja533:15.2><span>samuḍḍente tato tato; </span></div><p><div class=verse-container id=ja533:15.3><span>Abhikkamatha vegena, </span></div><p><div class=verse-container id=ja533:15.4><span>dijasattu dijādhipe. </span></div><p><div class=verse-container id=ja533:16.1><span>So ca vegenabhikkamma, </span></div><p><div class=verse-container id=ja533:16.2><span>āsajja parame dije; </span></div><p><div class=verse-container id=ja533:16.3><span>Paccakamittha nesādo, </span></div><p><div class=verse-container id=ja533:16.4><span>baddhā iti vicintayaṁ. </span></div><p><div class=verse-container id=ja533:17.1><span>Ekaṁva baddhamāsīnaṁ, </span></div><p><div class=verse-container id=ja533:17.2><span>abaddhañca punāparaṁ; </span></div><p><div class=verse-container id=ja533:17.3><span>Āsajja baddhamāsīnaṁ, </span></div><p><div class=verse-container id=ja533:17.4><span>pekkhamānamadīnavaṁ. </span></div><p><div class=verse-container id=ja533:18.1><span>Tato so vimatoyeva, </span></div><p><div class=verse-container id=ja533:18.2><span>paṇḍare ajjhabhāsatha; </span></div><p><div class=verse-container id=ja533:18.3><span>Pavaḍḍhakāye āsīne, </span></div><p><div class=verse-container id=ja533:18.4><span>dijasaṅghagaṇādhipe. </span></div><p><div class=verse-container id=ja533:19.1><span>“Yannu pāsena mahatā, </span></div><p><div class=verse-container id=ja533:19.2><span>baddho na kurute disaṁ; </span></div><p><div class=verse-container id=ja533:19.3><span>Atha kasmā abaddho tvaṁ, </span></div><p><div class=verse-container id=ja533:19.4><span>balī pakkhi na gacchasi. </span></div><p><div class=verse-container id=ja533:20.1><span>Kiṁ nu tyāyaṁ dijo hoti, </span></div><p><div class=verse-container id=ja533:20.2><span>mutto baddhaṁ upāsasi; </span></div><p><div class=verse-container id=ja533:20.3><span>Ohāya sakuṇā yanti, </span></div><p><div class=verse-container id=ja533:20.4><span>kiṁ eko avahīyasi”. </span></div><p><div class=verse-container id=ja533:21.1><span>“Rājā me so dijāmitta, </span></div><p><div class=verse-container id=ja533:21.2><span>sakhā pāṇasamo ca me; </span></div><p><div class=verse-container id=ja533:21.3><span>Neva naṁ vijahissāmi, </span></div><p><div class=verse-container id=ja533:21.4><span>yāva kālassa pariyāyaṁ”. </span></div><p><div class=verse-container id=ja533:22.1><span>“Kathaṁ panāyaṁ vihaṅgo, </span></div><p><div class=verse-container id=ja533:22.2><span>nāddasa pāsamoḍḍitaṁ; </span></div><p><div class=verse-container id=ja533:22.3><span>Padañhetaṁ mahantānaṁ, </span></div><p><div class=verse-container id=ja533:22.4><span>boddhumarahanti āpadaṁ”. </span></div><p><div class=verse-container id=ja533:23.1><span>“Yadā parābhavo hoti, </span></div><p><div class=verse-container id=ja533:23.2><span>poso jīvitasaṅkhaye; </span></div><p><div class=verse-container id=ja533:23.3><span>Atha jālañca pāsañca, </span></div><p><div class=verse-container id=ja533:23.4><span>āsajjāpi na bujjhati. </span></div><p><div class=verse-container id=ja533:24.1><span>Api tveva mahāpañña, </span></div><p><div class=verse-container id=ja533:24.2><span>pāsā bahuvidhā tatā; </span></div><p><div class=verse-container id=ja533:24.3><span>Guyhamāsajja bajjhanti, </span></div><p><div class=verse-container id=ja533:24.4><span>athevaṁ jīvitakkhaye”. </span></div><p><div class=verse-container id=ja533:25.1><span>“Api nāyaṁ tayā saddhiṁ, </span></div><p><div class=verse-container id=ja533:25.2><span>saṁvāsassa sukhudrayo; </span></div><p><div class=verse-container id=ja533:25.3><span>Api no anumaññāsi, </span></div><p><div class=verse-container id=ja533:25.4><span>api no jīvitaṁ dade”. </span></div><p><div class=verse-container id=ja533:26.1><span>“Na ceva me tvaṁ baddhosi, </span></div><p><div class=verse-container id=ja533:26.2><span>napi icchāmi te vadhaṁ; </span></div><p><div class=verse-container id=ja533:26.3><span>Kāmaṁ khippamito gantvā, </span></div><p><div class=verse-container id=ja533:26.4><span>jīva tvaṁ anigho ciraṁ”. </span></div><p><div class=verse-container id=ja533:27.1><span>“Nevāhametamicchāmi, </span></div><p><div class=verse-container id=ja533:27.2><span>aññatretassa jīvitā; </span></div><p><div class=verse-container id=ja533:27.3><span>Sace ekena tuṭṭhosi, </span></div><p><div class=verse-container id=ja533:27.4><span>muñcetaṁ mañca bhakkhaya. </span></div><p><div class=verse-container id=ja533:28.1><span>Ārohapariṇāhena, </span></div><p><div class=verse-container id=ja533:28.2><span>tulyāsmā vayasā ubho; </span></div><p><div class=verse-container id=ja533:28.3><span>Na te lābhena jīvatthi, </span></div><p><div class=verse-container id=ja533:28.4><span>etena niminā tuvaṁ. </span></div><p><div class=verse-container id=ja533:29.1><span>Tadiṅgha samapekkhassu, </span></div><p><div class=verse-container id=ja533:29.2><span>hotu giddhi tavamhasu; </span></div><p><div class=verse-container id=ja533:29.3><span>Maṁ pubbe bandha pāsena, </span></div><p><div class=verse-container id=ja533:29.4><span>pacchā muñca dijādhipaṁ. </span></div><p><div class=verse-container id=ja533:30.1><span>Tāvadeva ca te lābho, </span></div><p><div class=verse-container id=ja533:30.2><span>katāssa yācanāya ca; </span></div><p><div class=verse-container id=ja533:30.3><span>Mitti ca dhataraṭṭhehi, </span></div><p><div class=verse-container id=ja533:30.4><span>yāvajīvāya te siyā”. </span></div><p><div class=verse-container id=ja533:31.1><span>“Passantu no mahāsaṅghā, </span></div><p><div class=verse-container id=ja533:31.2><span>tayā muttaṁ ito gataṁ; </span></div><p><div class=verse-container id=ja533:31.3><span>Mittāmaccā ca bhaccā ca, </span></div><p><div class=verse-container id=ja533:31.4><span>puttadārā ca bandhavā. </span></div><p><div class=verse-container id=ja533:32.1><span>Na ca te tādisā mittā, </span></div><p><div class=verse-container id=ja533:32.2><span>bahūnaṁ idha vijjati; </span></div><p><div class=verse-container id=ja533:32.3><span>Yathā tvaṁ dhataraṭṭhassa, </span></div><p><div class=verse-container id=ja533:32.4><span>pāṇasādhāraṇo sakhā. </span></div><p><div class=verse-container id=ja533:33.1><span>So te sahāyaṁ muñcāmi, </span></div><p><div class=verse-container id=ja533:33.2><span>hotu rājā tavānugo; </span></div><p><div class=verse-container id=ja533:33.3><span>Kāmaṁ khippamito gantvā, </span></div><p><div class=verse-container id=ja533:33.4><span>ñātimajjhe virocatha”. </span></div><p><div class=verse-container id=ja533:34.1><span>“So patīto pamuttena, </span></div><p><div class=verse-container id=ja533:34.2><span>bhattunā bhattugāravo; </span></div><p><div class=verse-container id=ja533:34.3><span>Ajjhabhāsatha vakkaṅgo, </span></div><p><div class=verse-container id=ja533:34.4><span>vācaṁ kaṇṇasukhaṁ bhaṇaṁ. </span></div><p><div class=verse-container id=ja533:35.1><span>Evaṁ luddaka nandassu, </span></div><p><div class=verse-container id=ja533:35.2><span>saha sabbehi ñātibhi; </span></div><p><div class=verse-container id=ja533:35.3><span>Yathāhamajja nandāmi, </span></div><p><div class=verse-container id=ja533:35.4><span>muttaṁ disvā dijādhipaṁ”. </span></div><p><div class=verse-container id=ja533:36.1><span>“Ehi taṁ anusikkhāmi, </span></div><p><div class=verse-container id=ja533:36.2><span>Yathā tvamapi lacchase; </span></div><p><div class=verse-container id=ja533:36.3><span>Lābhaṁ tavāyaṁ dhataraṭṭho, </span></div><p><div class=verse-container id=ja533:36.4><span>Pāpaṁ kiñci na dakkhati. </span></div><p><div class=verse-container id=ja533:37.1><span>Khippamantepuraṁ netvā, </span></div><p><div class=verse-container id=ja533:37.2><span>rañño dassehi no ubho; </span></div><p><div class=verse-container id=ja533:37.3><span>Abaddhe pakatibhūte, </span></div><p><div class=verse-container id=ja533:37.4><span>kāje ubhayato ṭhite. </span></div><p><div class=verse-container id=ja533:38.1><span>Dhataraṭṭhā mahārāja, </span></div><p><div class=verse-container id=ja533:38.2><span>haṁsādhipatino ime; </span></div><p><div class=verse-container id=ja533:38.3><span>Ayañhi rājā haṁsānaṁ, </span></div><p><div class=verse-container id=ja533:38.4><span>ayaṁ senāpatītaro. </span></div><p><div class=verse-container id=ja533:39.1><span>Asaṁsayaṁ imaṁ disvā, </span></div><p><div class=verse-container id=ja533:39.2><span>haṁsarājaṁ narādhipo; </span></div><p><div class=verse-container id=ja533:39.3><span>Patīto sumano vitto, </span></div><p><div class=verse-container id=ja533:39.4><span>bahuṁ dassati te dhanaṁ”. </span></div><p><div class=verse-container id=ja533:40.1><span>Tassa taṁ vacanaṁ sutvā, </span></div><p><div class=verse-container id=ja533:40.2><span>kammunā upapādayi; </span></div><p><div class=verse-container id=ja533:40.3><span>Khippamantepuraṁ gantvā, </span></div><p><div class=verse-container id=ja533:40.4><span>rañño haṁse adassayi; </span></div><p><div class=verse-container id=ja533:40.5><span>Abaddhe pakatibhūte, </span></div><p><div class=verse-container id=ja533:40.6><span>kāje ubhayato ṭhite. </span></div><p><div class=verse-container id=ja533:41.1><span>“Dhataraṭṭhā mahārāja, </span></div><p><div class=verse-container id=ja533:41.2><span>haṁsādhipatino ime; </span></div><p><div class=verse-container id=ja533:41.3><span>Ayañhi rājā haṁsānaṁ, </span></div><p><div class=verse-container id=ja533:41.4><span>ayaṁ senāpatītaro”. </span></div><p><div class=verse-container id=ja533:42.1><span>“Kathaṁ panime vihaṅgā, </span></div><p><div class=verse-container id=ja533:42.2><span>tava hatthattamāgatā; </span></div><p><div class=verse-container id=ja533:42.3><span>Kathaṁ luddo mahantānaṁ, </span></div><p><div class=verse-container id=ja533:42.4><span>issare idha ajjhagā”. </span></div><p><div class=verse-container id=ja533:43.1><span>“Vihitā santime pāsā, </span></div><p><div class=verse-container id=ja533:43.2><span>pallalesu janādhipa; </span></div><p><div class=verse-container id=ja533:43.3><span>Yaṁ yadāyatanaṁ maññe, </span></div><p><div class=verse-container id=ja533:43.4><span>dijānaṁ pāṇarodhanaṁ. </span></div><p><div class=verse-container id=ja533:44.1><span>Tādisaṁ pāsamāsajja, </span></div><p><div class=verse-container id=ja533:44.2><span>haṁsarājā abajjhatha; </span></div><p><div class=verse-container id=ja533:44.3><span>Taṁ abaddho upāsīno, </span></div><p><div class=verse-container id=ja533:44.4><span>mamāyaṁ ajjhabhāsatha. </span></div><p><div class=verse-container id=ja533:45.1><span>Sudukkaraṁ anariyehi, </span></div><p><div class=verse-container id=ja533:45.2><span>dahate bhāvamuttamaṁ; </span></div><p><div class=verse-container id=ja533:45.3><span>Bhatturatthe parakkanto, </span></div><p><div class=verse-container id=ja533:45.4><span>dhammayutto vihaṅgamo. </span></div><p><div class=verse-container id=ja533:46.1><span>Attanāyaṁ cajitvāna, </span></div><p><div class=verse-container id=ja533:46.2><span>jīvitaṁ jīvitāraho; </span></div><p><div class=verse-container id=ja533:46.3><span>Anutthunanto āsīno, </span></div><p><div class=verse-container id=ja533:46.4><span>bhattu yācittha jīvitaṁ. </span></div><p><div class=verse-container id=ja533:47.1><span>Tassa taṁ vacanaṁ sutvā, </span></div><p><div class=verse-container id=ja533:47.2><span>pasādamahamajjhagā; </span></div><p><div class=verse-container id=ja533:47.3><span>Tato naṁ pāmuciṁ pāsā, </span></div><p><div class=verse-container id=ja533:47.4><span>anuññāsiṁ sukhena ca. </span></div><p><div class=verse-container id=ja533:48.1><span>So patīto pamuttena, </span></div><p><div class=verse-container id=ja533:48.2><span>bhattunā bhattugāravo; </span></div><p><div class=verse-container id=ja533:48.3><span>Ajjhabhāsatha vakkaṅgo, </span></div><p><div class=verse-container id=ja533:48.4><span>vācaṁ kaṇṇasukhaṁ bhaṇaṁ. </span></div><p><div class=verse-container id=ja533:49.1><span>‘Evaṁ luddaka nandassu, </span></div><p><div class=verse-container id=ja533:49.2><span>saha sabbehi ñātibhi; </span></div><p><div class=verse-container id=ja533:49.3><span>Yathāhamajja nandāmi, </span></div><p><div class=verse-container id=ja533:49.4><span>muttaṁ disvā dijādhipaṁ. </span></div><p><div class=verse-container id=ja533:50.1><span>Ehi taṁ anusikkhāmi, </span></div><p><div class=verse-container id=ja533:50.2><span>yathā tvamapi lacchase; </span></div><p><div class=verse-container id=ja533:50.3><span>Lābhaṁ tavāyaṁ dhataraṭṭho, </span></div><p><div class=verse-container id=ja533:50.4><span>pāpaṁ kiñci na dakkhati. </span></div><p><div class=verse-container id=ja533:51.1><span>Khippamantepuraṁ netvā, </span></div><p><div class=verse-container id=ja533:51.2><span>rañño dassehi no ubho; </span></div><p><div class=verse-container id=ja533:51.3><span>Abaddhe pakatibhūte, </span></div><p><div class=verse-container id=ja533:51.4><span>kāje ubhayato ṭhite. </span></div><p><div class=verse-container id=ja533:52.1><span>“Dhataraṭṭhā mahārāja, </span></div><p><div class=verse-container id=ja533:52.2><span>haṁsādhipatino ime; </span></div><p><div class=verse-container id=ja533:52.3><span>Ayañhi rājā haṁsānaṁ, </span></div><p><div class=verse-container id=ja533:52.4><span>ayaṁ senāpatītaro”. </span></div><p><div class=verse-container id=ja533:53.1><span>Asaṁsayaṁ imaṁ disvā, </span></div><p><div class=verse-container id=ja533:53.2><span>haṁsarājaṁ narādhipo; </span></div><p><div class=verse-container id=ja533:53.3><span>Patīto sumano vitto, </span></div><p><div class=verse-container id=ja533:53.4><span>bahuṁ dassati te dhanaṁ’. </span></div><p><div class=verse-container id=ja533:54.1><span>Evametassa vacanā, </span></div><p><div class=verse-container id=ja533:54.2><span>ānītāme ubho mayā; </span></div><p><div class=verse-container id=ja533:54.3><span>Ettheva hi ime āsuṁ, </span></div><p><div class=verse-container id=ja533:54.4><span>ubho anumatā mayā. </span></div><p><div class=verse-container id=ja533:55.1><span>Soyaṁ evaṁ gato pakkhī, </span></div><p><div class=verse-container id=ja533:55.2><span>dijo paramadhammiko; </span></div><p><div class=verse-container id=ja533:55.3><span>Mādisassa hi luddassa, </span></div><p><div class=verse-container id=ja533:55.4><span>janayeyyātha maddavaṁ. </span></div><p><div class=verse-container id=ja533:56.1><span>Upāyanañca te deva, </span></div><p><div class=verse-container id=ja533:56.2><span>nāññaṁ passāmi edisaṁ; </span></div><p><div class=verse-container id=ja533:56.3><span>Sabbasākuṇikāgāme, </span></div><p><div class=verse-container id=ja533:56.4><span>taṁ passa manujādhipa”. </span></div><p><div class=verse-container id=ja533:57.1><span>Disvā nisinnaṁ rājānaṁ, </span></div><p><div class=verse-container id=ja533:57.2><span>pīṭhe sovaṇṇaye subhe; </span></div><p><div class=verse-container id=ja533:57.3><span>Ajjhabhāsatha vakkaṅgo, </span></div><p><div class=verse-container id=ja533:57.4><span>vācaṁ kaṇṇasukhaṁ bhaṇaṁ. </span></div><p><div class=verse-container id=ja533:58.1><span>“Kaccinnu bhoto kusalaṁ, </span></div><p><div class=verse-container id=ja533:58.2><span>kacci bhoto anāmayaṁ; </span></div><p><div class=verse-container id=ja533:58.3><span>Kacci raṭṭhamidaṁ phītaṁ, </span></div><p><div class=verse-container id=ja533:58.4><span>dhammena manusāsasi”. </span></div><p><div class=verse-container id=ja533:59.1><span>“Kusalañceva me haṁsa, </span></div><p><div class=verse-container id=ja533:59.2><span>Atho haṁsa anāmayaṁ; </span></div><p><div class=verse-container id=ja533:59.3><span>Atho raṭṭhamidaṁ phītaṁ, </span></div><p><div class=verse-container id=ja533:59.4><span>Dhammena manusāsahaṁ”. </span></div><p><div class=verse-container id=ja533:60.1><span>“Kacci bhoto amaccesu, </span></div><p><div class=verse-container id=ja533:60.2><span>doso koci na vijjati; </span></div><p><div class=verse-container id=ja533:60.3><span>Kacci ca te tavatthesu, </span></div><p><div class=verse-container id=ja533:60.4><span>nāvakaṅkhanti jīvitaṁ”. </span></div><p><div class=verse-container id=ja533:61.1><span>“Athopi me amaccesu, </span></div><p><div class=verse-container id=ja533:61.2><span>doso koci na vijjati; </span></div><p><div class=verse-container id=ja533:61.3><span>Athopi te mamatthesu, </span></div><p><div class=verse-container id=ja533:61.4><span>nāvakaṅkhanti jīvitaṁ”. </span></div><p><div class=verse-container id=ja533:62.1><span>“Kacci te sādisī bhariyā, </span></div><p><div class=verse-container id=ja533:62.2><span>assavā piyabhāṇinī; </span></div><p><div class=verse-container id=ja533:62.3><span>Puttarūpayasūpetā, </span></div><p><div class=verse-container id=ja533:62.4><span>tava chandavasānugā”. </span></div><p><div class=verse-container id=ja533:63.1><span>“Atho me sādisī bhariyā, </span></div><p><div class=verse-container id=ja533:63.2><span>assavā piyabhāṇinī; </span></div><p><div class=verse-container id=ja533:63.3><span>Puttarūpayasūpetā, </span></div><p><div class=verse-container id=ja533:63.4><span>mama chandavasānugā. </span></div><p><div class=verse-container id=ja533:64.1><span>Bhavantaṁ kacci nu mahā- </span></div><p><div class=verse-container id=ja533:64.2><span>sattuhatthattataṁ gato; </span></div><p><div class=verse-container id=ja533:64.3><span>Dukkhamāpajji vipulaṁ, </span></div><p><div class=verse-container id=ja533:64.4><span>tasmiṁ paṭhamamāpade. </span></div><p><div class=verse-container id=ja533:65.1><span>Kacci yantāpatitvāna, </span></div><p><div class=verse-container id=ja533:65.2><span>daṇḍena samapothayi; </span></div><p><div class=verse-container id=ja533:65.3><span>Evametesaṁ jammānaṁ, </span></div><p><div class=verse-container id=ja533:65.4><span>pātikaṁ bhavati tāvade”. </span></div><p><div class=verse-container id=ja533:66.1><span>“Khemamāsi mahārāja, </span></div><p><div class=verse-container id=ja533:66.2><span>evamāpadiyā sati; </span></div><p><div class=verse-container id=ja533:66.3><span>Na cāyaṁ kiñci rasmāsu, </span></div><p><div class=verse-container id=ja533:66.4><span>sattūva samapajjatha. </span></div><p><div class=verse-container id=ja533:67.1><span>Paccagamittha nesādo, </span></div><p><div class=verse-container id=ja533:67.2><span>pubbeva ajjhabhāsatha; </span></div><p><div class=verse-container id=ja533:67.3><span>Tadāyaṁ sumukhoyeva, </span></div><p><div class=verse-container id=ja533:67.4><span>paṇḍito paccabhāsatha. </span></div><p><div class=verse-container id=ja533:68.1><span>Tassa taṁ vacanaṁ sutvā, </span></div><p><div class=verse-container id=ja533:68.2><span>pasādamayamajjhagā; </span></div><p><div class=verse-container id=ja533:68.3><span>Tato maṁ pāmucī pāsā, </span></div><p><div class=verse-container id=ja533:68.4><span>anuññāsi sukhena ca. </span></div><p><div class=verse-container id=ja533:69.1><span>Idañca sumukheneva, </span></div><p><div class=verse-container id=ja533:69.2><span>etadatthāya cintitaṁ; </span></div><p><div class=verse-container id=ja533:69.3><span>Bhoto sakāsegamanaṁ, </span></div><p><div class=verse-container id=ja533:69.4><span>etassa dhanamicchatā”. </span></div><p><div class=verse-container id=ja533:70.1><span>“Svāgatañcevidaṁ bhavataṁ, </span></div><p><div class=verse-container id=ja533:70.2><span>patīto casmi dassanā; </span></div><p><div class=verse-container id=ja533:70.3><span>Eso cāpi bahuṁ vittaṁ, </span></div><p><div class=verse-container id=ja533:70.4><span>labhataṁ yāvadicchati”. </span></div><p><div class=verse-container id=ja533:71.1><span>Santappayitvā nesādaṁ, </span></div><p><div class=verse-container id=ja533:71.2><span>bhogehi manujādhipo; </span></div><p><div class=verse-container id=ja533:71.3><span>Ajjhabhāsatha vakkaṅgaṁ, </span></div><p><div class=verse-container id=ja533:71.4><span>vācaṁ kaṇṇasukhaṁ bhaṇaṁ. </span></div><p><div class=verse-container id=ja533:72.1><span>“Yaṁ khalu dhammamādhīnaṁ, </span></div><p><div class=verse-container id=ja533:72.2><span>vaso vattati kiñcanaṁ; </span></div><p><div class=verse-container id=ja533:72.3><span>Sabbatthissariyaṁ tava, </span></div><p><div class=verse-container id=ja533:72.4><span>taṁ pasāsa yadicchatha. </span></div><p><div class=verse-container id=ja533:73.1><span>Dānatthaṁ upabhottuṁ vā, </span></div><p><div class=verse-container id=ja533:73.2><span>yaṁ caññaṁ upakappati; </span></div><p><div class=verse-container id=ja533:73.3><span>Etaṁ dadāmi vo vittaṁ, </span></div><p><div class=verse-container id=ja533:73.4><span>issariyaṁ vissajāmi vo”. </span></div><p><div class=verse-container id=ja533:74.1><span>“Yathā ca myāyaṁ sumukho, </span></div><p><div class=verse-container id=ja533:74.2><span>ajjhabhāseyya paṇḍito; </span></div><p><div class=verse-container id=ja533:74.3><span>Kāmasā buddhisampanno, </span></div><p><div class=verse-container id=ja533:74.4><span>taṁ myāssa paramappiyaṁ”. </span></div><p><div class=verse-container id=ja533:75.1><span>“Ahaṁ khalu mahārāja, </span></div><p><div class=verse-container id=ja533:75.2><span>nāgarājārivantaraṁ; </span></div><p><div class=verse-container id=ja533:75.3><span>Paṭivattuṁ na sakkomi, </span></div><p><div class=verse-container id=ja533:75.4><span>na me so vinayo siyā. </span></div><p><div class=verse-container id=ja533:76.1><span>Amhākañceva so seṭṭho, </span></div><p><div class=verse-container id=ja533:76.2><span>tvañca uttamasattavo; </span></div><p><div class=verse-container id=ja533:76.3><span>Bhūmipālo manussindo, </span></div><p><div class=verse-container id=ja533:76.4><span>pūjā bahūhi hetuhi. </span></div><p><div class=verse-container id=ja533:77.1><span>Tesaṁ ubhinnaṁ bhaṇataṁ, </span></div><p><div class=verse-container id=ja533:77.2><span>vattamāne vinicchaye; </span></div><p><div class=verse-container id=ja533:77.3><span>Nantaraṁ paṭivattabbaṁ, </span></div><p><div class=verse-container id=ja533:77.4><span>pessena manujādhipa”. </span></div><p><div class=verse-container id=ja533:78.1><span>“Dhammena kira nesādo, </span></div><p><div class=verse-container id=ja533:78.2><span>paṇḍito aṇḍajo iti; </span></div><p><div class=verse-container id=ja533:78.3><span>Na heva akatattassa, </span></div><p><div class=verse-container id=ja533:78.4><span>nayo etādiso siyā. </span></div><p><div class=verse-container id=ja533:79.1><span>Evaṁ aggapakatimā, </span></div><p><div class=verse-container id=ja533:79.2><span>evaṁ uttamasattavo; </span></div><p><div class=verse-container id=ja533:79.3><span>Yāvatatthi mayā diṭṭhā, </span></div><p><div class=verse-container id=ja533:79.4><span>nāññaṁ passāmi edisaṁ. </span></div><p><div class=verse-container id=ja533:80.1><span>Tuṭṭhosmi vo pakatiyā, </span></div><p><div class=verse-container id=ja533:80.2><span>vākyena madhurena ca; </span></div><p><div class=verse-container id=ja533:80.3><span>Eso cāpi mamacchando, </span></div><p><div class=verse-container id=ja533:80.4><span>ciraṁ passeyya vo ubho”. </span></div><p><div class=verse-container id=ja533:81.1><span>“Yaṁ kiccaṁ parame mitte, </span></div><p><div class=verse-container id=ja533:81.2><span>katamasmāsu taṁ tayā; </span></div><p><div class=verse-container id=ja533:81.3><span>Pattā nissaṁsayaṁ tyāmhā, </span></div><p><div class=verse-container id=ja533:81.4><span>bhattirasmāsu yā tava. </span></div><p><div class=verse-container id=ja533:82.1><span>Aduñca nūna sumahā, </span></div><p><div class=verse-container id=ja533:82.2><span>ñātisaṅghassa mantaraṁ; </span></div><p><div class=verse-container id=ja533:82.3><span>Adassanena asmākaṁ, </span></div><p><div class=verse-container id=ja533:82.4><span>dukkhaṁ bahūsu pakkhisu. </span></div><p><div class=verse-container id=ja533:83.1><span>Tesaṁ sokavighātāya, </span></div><p><div class=verse-container id=ja533:83.2><span>Tayā anumatā mayaṁ; </span></div><p><div class=verse-container id=ja533:83.3><span>Taṁ padakkhiṇato katvā, </span></div><p><div class=verse-container id=ja533:83.4><span>Ñātiṁ passemurindama. </span></div><p><div class=verse-container id=ja533:84.1><span>Addhāhaṁ vipulaṁ pītiṁ, </span></div><p><div class=verse-container id=ja533:84.2><span>bhavataṁ vindāmi dassanā; </span></div><p><div class=verse-container id=ja533:84.3><span>Eso cāpi mahā attho, </span></div><p><div class=verse-container id=ja533:84.4><span>ñātivissāsanā siyā”. </span></div><p><div class=verse-container id=ja533:85.1><span>Idaṁ vatvā dhataraṭṭho, </span></div><p><div class=verse-container id=ja533:85.2><span>haṁsarājā narādhipaṁ; </span></div><p><div class=verse-container id=ja533:85.3><span>Uttamaṁ javamanvāya, </span></div><p><div class=verse-container id=ja533:85.4><span>ñātisaṅghaṁ upāgamuṁ. </span></div><p><div class=verse-container id=ja533:86.1><span>Te aroge anuppatte, </span></div><p><div class=verse-container id=ja533:86.2><span>disvāna parame dije; </span></div><p><div class=verse-container id=ja533:86.3><span>Kekāti makaruṁ haṁsā, </span></div><p><div class=verse-container id=ja533:86.4><span>puthusaddo ajāyatha. </span></div><p><div class=verse-container id=ja533:87.1><span>Te patītā pamuttena, </span></div><p><div class=verse-container id=ja533:87.2><span>bhattunā bhattugāravā; </span></div><p><div class=verse-container id=ja533:87.3><span>Samantā parikiriṁsu, </span></div><p><div class=verse-container id=ja533:87.4><span>aṇḍajā laddhapaccayā. </span></div><p><div class=verse-container id=ja533:88.1><span>Evaṁ mittavataṁ atthā, </span></div><p><div class=verse-container id=ja533:88.2><span>sabbe honti padakkhiṇā; </span></div><p><div class=verse-container id=ja533:88.3><span>Haṁsā yathā dhataraṭṭhā, </span></div><p><div class=verse-container id=ja533:88.4><span>ñātisaṅghaṁ upāgamunti. </span></div><p><div class=verse-container id=ja533:89.1><span>Cūḷahaṁsajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0532.html>Previous</a><a href=/canon/en/pli/ms/sutta/kn/ja/ja0534.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>