<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0532.html>Previous</a><a href=/canon/en/pli/ms/sutta/kn/ja/ja0534.html>Next</a></div><p id=ja533:0.1><span class=root>Jātaka </span><br><p id=ja533:0.2><span class=root>Asītinipāta </span><br><p id=ja533:0.3><span class=root>Cūḷahaṁsavagga </span><br><p id=ja533:0.4><span class="root big-bold">1 Cūḷahaṁsajātaka </span><br><p id=ja533:1.1><span class=root>“Sumukha anupacinantā, </span><br><p id=ja533:1.2><span class=root>pakkamanti vihaṅgamā; </span><br><p id=ja533:1.3><span class=root>Gaccha tuvampi mā kaṅkhi, </span><br><p id=ja533:1.4><span class=root>natthi baddhe sahāyatā”. </span><br><p id=ja533:2.1><span class=root>“Gacche vāhaṁ na vā gacche, </span><br><p id=ja533:2.2><span class=root>na tena amaro siyaṁ; </span><br><p id=ja533:2.3><span class=root>Sukhitaṁ taṁ upāsitvā, </span><br><p id=ja533:2.4><span class=root>dukkhitaṁ taṁ kathaṁ jahe. </span><br><p id=ja533:3.1><span class=root>Maraṇaṁ vā tayā saddhiṁ, </span><br><p id=ja533:3.2><span class=root>jīvitaṁ vā tayā vinā; </span><br><p id=ja533:3.3><span class=root>Tadeva maraṇaṁ seyyo, </span><br><p id=ja533:3.4><span class=root>yañce jīve tayā vinā. </span><br><p id=ja533:4.1><span class=root>Nesa dhammo mahārāja, </span><br><p id=ja533:4.2><span class=root>yaṁ taṁ evaṁ gataṁ jahe; </span><br><p id=ja533:4.3><span class=root>Yā gati tuyhaṁ sā mayhaṁ, </span><br><p id=ja533:4.4><span class=root>ruccate vihagādhipa”. </span><br><p id=ja533:5.1><span class=root>“Kā nu pāsena baddhassa, </span><br><p id=ja533:5.2><span class=root>gati aññā mahānasā; </span><br><p id=ja533:5.3><span class=root>Sā kathaṁ cetayānassa, </span><br><p id=ja533:5.4><span class=root>muttassa tava ruccati. </span><br><p id=ja533:6.1><span class=root>Kaṁ vā tvaṁ passase atthaṁ, </span><br><p id=ja533:6.2><span class=root>mama tuyhañca pakkhima; </span><br><p id=ja533:6.3><span class=root>Ñātīnaṁ vāvasiṭṭhānaṁ, </span><br><p id=ja533:6.4><span class=root>ubhinnaṁ jīvitakkhaye. </span><br><p id=ja533:7.1><span class=root>Yaṁ na kañcanadepiñcha, </span><br><p id=ja533:7.2><span class=root>Andhena tamasā gataṁ; </span><br><p id=ja533:7.3><span class=root>Tādise sañcajaṁ pāṇaṁ, </span><br><p id=ja533:7.4><span class=root>Kamatthamabhijotaye”. </span><br><p id=ja533:8.1><span class=root>“Kathaṁ nu patataṁ seṭṭha, </span><br><p id=ja533:8.2><span class=root>Dhamme atthaṁ na bujjhasi; </span><br><p id=ja533:8.3><span class=root>Dhammo apacito santo, </span><br><p id=ja533:8.4><span class=root>Atthaṁ dasseti pāṇinaṁ. </span><br><p id=ja533:9.1><span class=root>Sohaṁ dhammaṁ apekkhāno, </span><br><p id=ja533:9.2><span class=root>dhammā catthaṁ samuṭṭhitaṁ; </span><br><p id=ja533:9.3><span class=root>Bhattiñca tayi sampassaṁ, </span><br><p id=ja533:9.4><span class=root>nāvakaṅkhāmi jīvitaṁ. </span><br><p id=ja533:10.1><span class=root>Addhā eso sataṁ dhammo, </span><br><p id=ja533:10.2><span class=root>yo mitto mittamāpade; </span><br><p id=ja533:10.3><span class=root>Na caje jīvitassāpi, </span><br><p id=ja533:10.4><span class=root>hetudhammamanussaraṁ”. </span><br><p id=ja533:11.1><span class=root>“Svāyaṁ dhammo ca te ciṇṇo, </span><br><p id=ja533:11.2><span class=root>bhatti ca viditā mayi; </span><br><p id=ja533:11.3><span class=root>Kāmaṁ karassu mayhetaṁ, </span><br><p id=ja533:11.4><span class=root>gacchevānumato mayā. </span><br><p id=ja533:12.1><span class=root>Api tvevaṁ gate kāle, </span><br><p id=ja533:12.2><span class=root>yaṁ khaṇḍaṁ ñātinaṁ mayā; </span><br><p id=ja533:12.3><span class=root>Tayā taṁ buddhisampannaṁ, </span><br><p id=ja533:12.4><span class=root>assa paramasaṁvutaṁ”. </span><br><p id=ja533:13.1><span class=root>Iccevaṁ mantayantānaṁ, </span><br><p id=ja533:13.2><span class=root>Ariyānaṁ ariyavuttinaṁ; </span><br><p id=ja533:13.3><span class=root>Paccadissatha nesādo, </span><br><p id=ja533:13.4><span class=root>Āturānamivantako. </span><br><p id=ja533:14.1><span class=root>Te sattumabhisañcikkha, </span><br><p id=ja533:14.2><span class=root>dīgharattaṁ hitā dijā; </span><br><p id=ja533:14.3><span class=root>Tuṇhīmāsittha ubhayo, </span><br><p id=ja533:14.4><span class=root>na sañcalesumāsanā. </span><br><p id=ja533:15.1><span class=root>Dhataraṭṭhe ca disvāna, </span><br><p id=ja533:15.2><span class=root>samuḍḍente tato tato; </span><br><p id=ja533:15.3><span class=root>Abhikkamatha vegena, </span><br><p id=ja533:15.4><span class=root>dijasattu dijādhipe. </span><br><p id=ja533:16.1><span class=root>So ca vegenabhikkamma, </span><br><p id=ja533:16.2><span class=root>āsajja parame dije; </span><br><p id=ja533:16.3><span class=root>Paccakamittha nesādo, </span><br><p id=ja533:16.4><span class=root>baddhā iti vicintayaṁ. </span><br><p id=ja533:17.1><span class=root>Ekaṁva baddhamāsīnaṁ, </span><br><p id=ja533:17.2><span class=root>abaddhañca punāparaṁ; </span><br><p id=ja533:17.3><span class=root>Āsajja baddhamāsīnaṁ, </span><br><p id=ja533:17.4><span class=root>pekkhamānamadīnavaṁ. </span><br><p id=ja533:18.1><span class=root>Tato so vimatoyeva, </span><br><p id=ja533:18.2><span class=root>paṇḍare ajjhabhāsatha; </span><br><p id=ja533:18.3><span class=root>Pavaḍḍhakāye āsīne, </span><br><p id=ja533:18.4><span class=root>dijasaṅghagaṇādhipe. </span><br><p id=ja533:19.1><span class=root>“Yannu pāsena mahatā, </span><br><p id=ja533:19.2><span class=root>baddho na kurute disaṁ; </span><br><p id=ja533:19.3><span class=root>Atha kasmā abaddho tvaṁ, </span><br><p id=ja533:19.4><span class=root>balī pakkhi na gacchasi. </span><br><p id=ja533:20.1><span class=root>Kiṁ nu tyāyaṁ dijo hoti, </span><br><p id=ja533:20.2><span class=root>mutto baddhaṁ upāsasi; </span><br><p id=ja533:20.3><span class=root>Ohāya sakuṇā yanti, </span><br><p id=ja533:20.4><span class=root>kiṁ eko avahīyasi”. </span><br><p id=ja533:21.1><span class=root>“Rājā me so dijāmitta, </span><br><p id=ja533:21.2><span class=root>sakhā pāṇasamo ca me; </span><br><p id=ja533:21.3><span class=root>Neva naṁ vijahissāmi, </span><br><p id=ja533:21.4><span class=root>yāva kālassa pariyāyaṁ”. </span><br><p id=ja533:22.1><span class=root>“Kathaṁ panāyaṁ vihaṅgo, </span><br><p id=ja533:22.2><span class=root>nāddasa pāsamoḍḍitaṁ; </span><br><p id=ja533:22.3><span class=root>Padañhetaṁ mahantānaṁ, </span><br><p id=ja533:22.4><span class=root>boddhumarahanti āpadaṁ”. </span><br><p id=ja533:23.1><span class=root>“Yadā parābhavo hoti, </span><br><p id=ja533:23.2><span class=root>poso jīvitasaṅkhaye; </span><br><p id=ja533:23.3><span class=root>Atha jālañca pāsañca, </span><br><p id=ja533:23.4><span class=root>āsajjāpi na bujjhati. </span><br><p id=ja533:24.1><span class=root>Api tveva mahāpañña, </span><br><p id=ja533:24.2><span class=root>pāsā bahuvidhā tatā; </span><br><p id=ja533:24.3><span class=root>Guyhamāsajja bajjhanti, </span><br><p id=ja533:24.4><span class=root>athevaṁ jīvitakkhaye”. </span><br><p id=ja533:25.1><span class=root>“Api nāyaṁ tayā saddhiṁ, </span><br><p id=ja533:25.2><span class=root>saṁvāsassa sukhudrayo; </span><br><p id=ja533:25.3><span class=root>Api no anumaññāsi, </span><br><p id=ja533:25.4><span class=root>api no jīvitaṁ dade”. </span><br><p id=ja533:26.1><span class=root>“Na ceva me tvaṁ baddhosi, </span><br><p id=ja533:26.2><span class=root>napi icchāmi te vadhaṁ; </span><br><p id=ja533:26.3><span class=root>Kāmaṁ khippamito gantvā, </span><br><p id=ja533:26.4><span class=root>jīva tvaṁ anigho ciraṁ”. </span><br><p id=ja533:27.1><span class=root>“Nevāhametamicchāmi, </span><br><p id=ja533:27.2><span class=root>aññatretassa jīvitā; </span><br><p id=ja533:27.3><span class=root>Sace ekena tuṭṭhosi, </span><br><p id=ja533:27.4><span class=root>muñcetaṁ mañca bhakkhaya. </span><br><p id=ja533:28.1><span class=root>Ārohapariṇāhena, </span><br><p id=ja533:28.2><span class=root>tulyāsmā vayasā ubho; </span><br><p id=ja533:28.3><span class=root>Na te lābhena jīvatthi, </span><br><p id=ja533:28.4><span class=root>etena niminā tuvaṁ. </span><br><p id=ja533:29.1><span class=root>Tadiṅgha samapekkhassu, </span><br><p id=ja533:29.2><span class=root>hotu giddhi tavamhasu; </span><br><p id=ja533:29.3><span class=root>Maṁ pubbe bandha pāsena, </span><br><p id=ja533:29.4><span class=root>pacchā muñca dijādhipaṁ. </span><br><p id=ja533:30.1><span class=root>Tāvadeva ca te lābho, </span><br><p id=ja533:30.2><span class=root>katāssa yācanāya ca; </span><br><p id=ja533:30.3><span class=root>Mitti ca dhataraṭṭhehi, </span><br><p id=ja533:30.4><span class=root>yāvajīvāya te siyā”. </span><br><p id=ja533:31.1><span class=root>“Passantu no mahāsaṅghā, </span><br><p id=ja533:31.2><span class=root>tayā muttaṁ ito gataṁ; </span><br><p id=ja533:31.3><span class=root>Mittāmaccā ca bhaccā ca, </span><br><p id=ja533:31.4><span class=root>puttadārā ca bandhavā. </span><br><p id=ja533:32.1><span class=root>Na ca te tādisā mittā, </span><br><p id=ja533:32.2><span class=root>bahūnaṁ idha vijjati; </span><br><p id=ja533:32.3><span class=root>Yathā tvaṁ dhataraṭṭhassa, </span><br><p id=ja533:32.4><span class=root>pāṇasādhāraṇo sakhā. </span><br><p id=ja533:33.1><span class=root>So te sahāyaṁ muñcāmi, </span><br><p id=ja533:33.2><span class=root>hotu rājā tavānugo; </span><br><p id=ja533:33.3><span class=root>Kāmaṁ khippamito gantvā, </span><br><p id=ja533:33.4><span class=root>ñātimajjhe virocatha”. </span><br><p id=ja533:34.1><span class=root>“So patīto pamuttena, </span><br><p id=ja533:34.2><span class=root>bhattunā bhattugāravo; </span><br><p id=ja533:34.3><span class=root>Ajjhabhāsatha vakkaṅgo, </span><br><p id=ja533:34.4><span class=root>vācaṁ kaṇṇasukhaṁ bhaṇaṁ. </span><br><p id=ja533:35.1><span class=root>Evaṁ luddaka nandassu, </span><br><p id=ja533:35.2><span class=root>saha sabbehi ñātibhi; </span><br><p id=ja533:35.3><span class=root>Yathāhamajja nandāmi, </span><br><p id=ja533:35.4><span class=root>muttaṁ disvā dijādhipaṁ”. </span><br><p id=ja533:36.1><span class=root>“Ehi taṁ anusikkhāmi, </span><br><p id=ja533:36.2><span class=root>Yathā tvamapi lacchase; </span><br><p id=ja533:36.3><span class=root>Lābhaṁ tavāyaṁ dhataraṭṭho, </span><br><p id=ja533:36.4><span class=root>Pāpaṁ kiñci na dakkhati. </span><br><p id=ja533:37.1><span class=root>Khippamantepuraṁ netvā, </span><br><p id=ja533:37.2><span class=root>rañño dassehi no ubho; </span><br><p id=ja533:37.3><span class=root>Abaddhe pakatibhūte, </span><br><p id=ja533:37.4><span class=root>kāje ubhayato ṭhite. </span><br><p id=ja533:38.1><span class=root>Dhataraṭṭhā mahārāja, </span><br><p id=ja533:38.2><span class=root>haṁsādhipatino ime; </span><br><p id=ja533:38.3><span class=root>Ayañhi rājā haṁsānaṁ, </span><br><p id=ja533:38.4><span class=root>ayaṁ senāpatītaro. </span><br><p id=ja533:39.1><span class=root>Asaṁsayaṁ imaṁ disvā, </span><br><p id=ja533:39.2><span class=root>haṁsarājaṁ narādhipo; </span><br><p id=ja533:39.3><span class=root>Patīto sumano vitto, </span><br><p id=ja533:39.4><span class=root>bahuṁ dassati te dhanaṁ”. </span><br><p id=ja533:40.1><span class=root>Tassa taṁ vacanaṁ sutvā, </span><br><p id=ja533:40.2><span class=root>kammunā upapādayi; </span><br><p id=ja533:40.3><span class=root>Khippamantepuraṁ gantvā, </span><br><p id=ja533:40.4><span class=root>rañño haṁse adassayi; </span><br><p id=ja533:40.5><span class=root>Abaddhe pakatibhūte, </span><br><p id=ja533:40.6><span class=root>kāje ubhayato ṭhite. </span><br><p id=ja533:41.1><span class=root>“Dhataraṭṭhā mahārāja, </span><br><p id=ja533:41.2><span class=root>haṁsādhipatino ime; </span><br><p id=ja533:41.3><span class=root>Ayañhi rājā haṁsānaṁ, </span><br><p id=ja533:41.4><span class=root>ayaṁ senāpatītaro”. </span><br><p id=ja533:42.1><span class=root>“Kathaṁ panime vihaṅgā, </span><br><p id=ja533:42.2><span class=root>tava hatthattamāgatā; </span><br><p id=ja533:42.3><span class=root>Kathaṁ luddo mahantānaṁ, </span><br><p id=ja533:42.4><span class=root>issare idha ajjhagā”. </span><br><p id=ja533:43.1><span class=root>“Vihitā santime pāsā, </span><br><p id=ja533:43.2><span class=root>pallalesu janādhipa; </span><br><p id=ja533:43.3><span class=root>Yaṁ yadāyatanaṁ maññe, </span><br><p id=ja533:43.4><span class=root>dijānaṁ pāṇarodhanaṁ. </span><br><p id=ja533:44.1><span class=root>Tādisaṁ pāsamāsajja, </span><br><p id=ja533:44.2><span class=root>haṁsarājā abajjhatha; </span><br><p id=ja533:44.3><span class=root>Taṁ abaddho upāsīno, </span><br><p id=ja533:44.4><span class=root>mamāyaṁ ajjhabhāsatha. </span><br><p id=ja533:45.1><span class=root>Sudukkaraṁ anariyehi, </span><br><p id=ja533:45.2><span class=root>dahate bhāvamuttamaṁ; </span><br><p id=ja533:45.3><span class=root>Bhatturatthe parakkanto, </span><br><p id=ja533:45.4><span class=root>dhammayutto vihaṅgamo. </span><br><p id=ja533:46.1><span class=root>Attanāyaṁ cajitvāna, </span><br><p id=ja533:46.2><span class=root>jīvitaṁ jīvitāraho; </span><br><p id=ja533:46.3><span class=root>Anutthunanto āsīno, </span><br><p id=ja533:46.4><span class=root>bhattu yācittha jīvitaṁ. </span><br><p id=ja533:47.1><span class=root>Tassa taṁ vacanaṁ sutvā, </span><br><p id=ja533:47.2><span class=root>pasādamahamajjhagā; </span><br><p id=ja533:47.3><span class=root>Tato naṁ pāmuciṁ pāsā, </span><br><p id=ja533:47.4><span class=root>anuññāsiṁ sukhena ca. </span><br><p id=ja533:48.1><span class=root>So patīto pamuttena, </span><br><p id=ja533:48.2><span class=root>bhattunā bhattugāravo; </span><br><p id=ja533:48.3><span class=root>Ajjhabhāsatha vakkaṅgo, </span><br><p id=ja533:48.4><span class=root>vācaṁ kaṇṇasukhaṁ bhaṇaṁ. </span><br><p id=ja533:49.1><span class=root>‘Evaṁ luddaka nandassu, </span><br><p id=ja533:49.2><span class=root>saha sabbehi ñātibhi; </span><br><p id=ja533:49.3><span class=root>Yathāhamajja nandāmi, </span><br><p id=ja533:49.4><span class=root>muttaṁ disvā dijādhipaṁ. </span><br><p id=ja533:50.1><span class=root>Ehi taṁ anusikkhāmi, </span><br><p id=ja533:50.2><span class=root>yathā tvamapi lacchase; </span><br><p id=ja533:50.3><span class=root>Lābhaṁ tavāyaṁ dhataraṭṭho, </span><br><p id=ja533:50.4><span class=root>pāpaṁ kiñci na dakkhati. </span><br><p id=ja533:51.1><span class=root>Khippamantepuraṁ netvā, </span><br><p id=ja533:51.2><span class=root>rañño dassehi no ubho; </span><br><p id=ja533:51.3><span class=root>Abaddhe pakatibhūte, </span><br><p id=ja533:51.4><span class=root>kāje ubhayato ṭhite. </span><br><p id=ja533:52.1><span class=root>“Dhataraṭṭhā mahārāja, </span><br><p id=ja533:52.2><span class=root>haṁsādhipatino ime; </span><br><p id=ja533:52.3><span class=root>Ayañhi rājā haṁsānaṁ, </span><br><p id=ja533:52.4><span class=root>ayaṁ senāpatītaro”. </span><br><p id=ja533:53.1><span class=root>Asaṁsayaṁ imaṁ disvā, </span><br><p id=ja533:53.2><span class=root>haṁsarājaṁ narādhipo; </span><br><p id=ja533:53.3><span class=root>Patīto sumano vitto, </span><br><p id=ja533:53.4><span class=root>bahuṁ dassati te dhanaṁ’. </span><br><p id=ja533:54.1><span class=root>Evametassa vacanā, </span><br><p id=ja533:54.2><span class=root>ānītāme ubho mayā; </span><br><p id=ja533:54.3><span class=root>Ettheva hi ime āsuṁ, </span><br><p id=ja533:54.4><span class=root>ubho anumatā mayā. </span><br><p id=ja533:55.1><span class=root>Soyaṁ evaṁ gato pakkhī, </span><br><p id=ja533:55.2><span class=root>dijo paramadhammiko; </span><br><p id=ja533:55.3><span class=root>Mādisassa hi luddassa, </span><br><p id=ja533:55.4><span class=root>janayeyyātha maddavaṁ. </span><br><p id=ja533:56.1><span class=root>Upāyanañca te deva, </span><br><p id=ja533:56.2><span class=root>nāññaṁ passāmi edisaṁ; </span><br><p id=ja533:56.3><span class=root>Sabbasākuṇikāgāme, </span><br><p id=ja533:56.4><span class=root>taṁ passa manujādhipa”. </span><br><p id=ja533:57.1><span class=root>Disvā nisinnaṁ rājānaṁ, </span><br><p id=ja533:57.2><span class=root>pīṭhe sovaṇṇaye subhe; </span><br><p id=ja533:57.3><span class=root>Ajjhabhāsatha vakkaṅgo, </span><br><p id=ja533:57.4><span class=root>vācaṁ kaṇṇasukhaṁ bhaṇaṁ. </span><br><p id=ja533:58.1><span class=root>“Kaccinnu bhoto kusalaṁ, </span><br><p id=ja533:58.2><span class=root>kacci bhoto anāmayaṁ; </span><br><p id=ja533:58.3><span class=root>Kacci raṭṭhamidaṁ phītaṁ, </span><br><p id=ja533:58.4><span class=root>dhammena manusāsasi”. </span><br><p id=ja533:59.1><span class=root>“Kusalañceva me haṁsa, </span><br><p id=ja533:59.2><span class=root>Atho haṁsa anāmayaṁ; </span><br><p id=ja533:59.3><span class=root>Atho raṭṭhamidaṁ phītaṁ, </span><br><p id=ja533:59.4><span class=root>Dhammena manusāsahaṁ”. </span><br><p id=ja533:60.1><span class=root>“Kacci bhoto amaccesu, </span><br><p id=ja533:60.2><span class=root>doso koci na vijjati; </span><br><p id=ja533:60.3><span class=root>Kacci ca te tavatthesu, </span><br><p id=ja533:60.4><span class=root>nāvakaṅkhanti jīvitaṁ”. </span><br><p id=ja533:61.1><span class=root>“Athopi me amaccesu, </span><br><p id=ja533:61.2><span class=root>doso koci na vijjati; </span><br><p id=ja533:61.3><span class=root>Athopi te mamatthesu, </span><br><p id=ja533:61.4><span class=root>nāvakaṅkhanti jīvitaṁ”. </span><br><p id=ja533:62.1><span class=root>“Kacci te sādisī bhariyā, </span><br><p id=ja533:62.2><span class=root>assavā piyabhāṇinī; </span><br><p id=ja533:62.3><span class=root>Puttarūpayasūpetā, </span><br><p id=ja533:62.4><span class=root>tava chandavasānugā”. </span><br><p id=ja533:63.1><span class=root>“Atho me sādisī bhariyā, </span><br><p id=ja533:63.2><span class=root>assavā piyabhāṇinī; </span><br><p id=ja533:63.3><span class=root>Puttarūpayasūpetā, </span><br><p id=ja533:63.4><span class=root>mama chandavasānugā. </span><br><p id=ja533:64.1><span class=root>Bhavantaṁ kacci nu mahā- </span><br><p id=ja533:64.2><span class=root>sattuhatthattataṁ gato; </span><br><p id=ja533:64.3><span class=root>Dukkhamāpajji vipulaṁ, </span><br><p id=ja533:64.4><span class=root>tasmiṁ paṭhamamāpade. </span><br><p id=ja533:65.1><span class=root>Kacci yantāpatitvāna, </span><br><p id=ja533:65.2><span class=root>daṇḍena samapothayi; </span><br><p id=ja533:65.3><span class=root>Evametesaṁ jammānaṁ, </span><br><p id=ja533:65.4><span class=root>pātikaṁ bhavati tāvade”. </span><br><p id=ja533:66.1><span class=root>“Khemamāsi mahārāja, </span><br><p id=ja533:66.2><span class=root>evamāpadiyā sati; </span><br><p id=ja533:66.3><span class=root>Na cāyaṁ kiñci rasmāsu, </span><br><p id=ja533:66.4><span class=root>sattūva samapajjatha. </span><br><p id=ja533:67.1><span class=root>Paccagamittha nesādo, </span><br><p id=ja533:67.2><span class=root>pubbeva ajjhabhāsatha; </span><br><p id=ja533:67.3><span class=root>Tadāyaṁ sumukhoyeva, </span><br><p id=ja533:67.4><span class=root>paṇḍito paccabhāsatha. </span><br><p id=ja533:68.1><span class=root>Tassa taṁ vacanaṁ sutvā, </span><br><p id=ja533:68.2><span class=root>pasādamayamajjhagā; </span><br><p id=ja533:68.3><span class=root>Tato maṁ pāmucī pāsā, </span><br><p id=ja533:68.4><span class=root>anuññāsi sukhena ca. </span><br><p id=ja533:69.1><span class=root>Idañca sumukheneva, </span><br><p id=ja533:69.2><span class=root>etadatthāya cintitaṁ; </span><br><p id=ja533:69.3><span class=root>Bhoto sakāsegamanaṁ, </span><br><p id=ja533:69.4><span class=root>etassa dhanamicchatā”. </span><br><p id=ja533:70.1><span class=root>“Svāgatañcevidaṁ bhavataṁ, </span><br><p id=ja533:70.2><span class=root>patīto casmi dassanā; </span><br><p id=ja533:70.3><span class=root>Eso cāpi bahuṁ vittaṁ, </span><br><p id=ja533:70.4><span class=root>labhataṁ yāvadicchati”. </span><br><p id=ja533:71.1><span class=root>Santappayitvā nesādaṁ, </span><br><p id=ja533:71.2><span class=root>bhogehi manujādhipo; </span><br><p id=ja533:71.3><span class=root>Ajjhabhāsatha vakkaṅgaṁ, </span><br><p id=ja533:71.4><span class=root>vācaṁ kaṇṇasukhaṁ bhaṇaṁ. </span><br><p id=ja533:72.1><span class=root>“Yaṁ khalu dhammamādhīnaṁ, </span><br><p id=ja533:72.2><span class=root>vaso vattati kiñcanaṁ; </span><br><p id=ja533:72.3><span class=root>Sabbatthissariyaṁ tava, </span><br><p id=ja533:72.4><span class=root>taṁ pasāsa yadicchatha. </span><br><p id=ja533:73.1><span class=root>Dānatthaṁ upabhottuṁ vā, </span><br><p id=ja533:73.2><span class=root>yaṁ caññaṁ upakappati; </span><br><p id=ja533:73.3><span class=root>Etaṁ dadāmi vo vittaṁ, </span><br><p id=ja533:73.4><span class=root>issariyaṁ vissajāmi vo”. </span><br><p id=ja533:74.1><span class=root>“Yathā ca myāyaṁ sumukho, </span><br><p id=ja533:74.2><span class=root>ajjhabhāseyya paṇḍito; </span><br><p id=ja533:74.3><span class=root>Kāmasā buddhisampanno, </span><br><p id=ja533:74.4><span class=root>taṁ myāssa paramappiyaṁ”. </span><br><p id=ja533:75.1><span class=root>“Ahaṁ khalu mahārāja, </span><br><p id=ja533:75.2><span class=root>nāgarājārivantaraṁ; </span><br><p id=ja533:75.3><span class=root>Paṭivattuṁ na sakkomi, </span><br><p id=ja533:75.4><span class=root>na me so vinayo siyā. </span><br><p id=ja533:76.1><span class=root>Amhākañceva so seṭṭho, </span><br><p id=ja533:76.2><span class=root>tvañca uttamasattavo; </span><br><p id=ja533:76.3><span class=root>Bhūmipālo manussindo, </span><br><p id=ja533:76.4><span class=root>pūjā bahūhi hetuhi. </span><br><p id=ja533:77.1><span class=root>Tesaṁ ubhinnaṁ bhaṇataṁ, </span><br><p id=ja533:77.2><span class=root>vattamāne vinicchaye; </span><br><p id=ja533:77.3><span class=root>Nantaraṁ paṭivattabbaṁ, </span><br><p id=ja533:77.4><span class=root>pessena manujādhipa”. </span><br><p id=ja533:78.1><span class=root>“Dhammena kira nesādo, </span><br><p id=ja533:78.2><span class=root>paṇḍito aṇḍajo iti; </span><br><p id=ja533:78.3><span class=root>Na heva akatattassa, </span><br><p id=ja533:78.4><span class=root>nayo etādiso siyā. </span><br><p id=ja533:79.1><span class=root>Evaṁ aggapakatimā, </span><br><p id=ja533:79.2><span class=root>evaṁ uttamasattavo; </span><br><p id=ja533:79.3><span class=root>Yāvatatthi mayā diṭṭhā, </span><br><p id=ja533:79.4><span class=root>nāññaṁ passāmi edisaṁ. </span><br><p id=ja533:80.1><span class=root>Tuṭṭhosmi vo pakatiyā, </span><br><p id=ja533:80.2><span class=root>vākyena madhurena ca; </span><br><p id=ja533:80.3><span class=root>Eso cāpi mamacchando, </span><br><p id=ja533:80.4><span class=root>ciraṁ passeyya vo ubho”. </span><br><p id=ja533:81.1><span class=root>“Yaṁ kiccaṁ parame mitte, </span><br><p id=ja533:81.2><span class=root>katamasmāsu taṁ tayā; </span><br><p id=ja533:81.3><span class=root>Pattā nissaṁsayaṁ tyāmhā, </span><br><p id=ja533:81.4><span class=root>bhattirasmāsu yā tava. </span><br><p id=ja533:82.1><span class=root>Aduñca nūna sumahā, </span><br><p id=ja533:82.2><span class=root>ñātisaṅghassa mantaraṁ; </span><br><p id=ja533:82.3><span class=root>Adassanena asmākaṁ, </span><br><p id=ja533:82.4><span class=root>dukkhaṁ bahūsu pakkhisu. </span><br><p id=ja533:83.1><span class=root>Tesaṁ sokavighātāya, </span><br><p id=ja533:83.2><span class=root>Tayā anumatā mayaṁ; </span><br><p id=ja533:83.3><span class=root>Taṁ padakkhiṇato katvā, </span><br><p id=ja533:83.4><span class=root>Ñātiṁ passemurindama. </span><br><p id=ja533:84.1><span class=root>Addhāhaṁ vipulaṁ pītiṁ, </span><br><p id=ja533:84.2><span class=root>bhavataṁ vindāmi dassanā; </span><br><p id=ja533:84.3><span class=root>Eso cāpi mahā attho, </span><br><p id=ja533:84.4><span class=root>ñātivissāsanā siyā”. </span><br><p id=ja533:85.1><span class=root>Idaṁ vatvā dhataraṭṭho, </span><br><p id=ja533:85.2><span class=root>haṁsarājā narādhipaṁ; </span><br><p id=ja533:85.3><span class=root>Uttamaṁ javamanvāya, </span><br><p id=ja533:85.4><span class=root>ñātisaṅghaṁ upāgamuṁ. </span><br><p id=ja533:86.1><span class=root>Te aroge anuppatte, </span><br><p id=ja533:86.2><span class=root>disvāna parame dije; </span><br><p id=ja533:86.3><span class=root>Kekāti makaruṁ haṁsā, </span><br><p id=ja533:86.4><span class=root>puthusaddo ajāyatha. </span><br><p id=ja533:87.1><span class=root>Te patītā pamuttena, </span><br><p id=ja533:87.2><span class=root>bhattunā bhattugāravā; </span><br><p id=ja533:87.3><span class=root>Samantā parikiriṁsu, </span><br><p id=ja533:87.4><span class=root>aṇḍajā laddhapaccayā. </span><br><p id=ja533:88.1><span class=root>Evaṁ mittavataṁ atthā, </span><br><p id=ja533:88.2><span class=root>sabbe honti padakkhiṇā; </span><br><p id=ja533:88.3><span class=root>Haṁsā yathā dhataraṭṭhā, </span><br><p id=ja533:88.4><span class=root>ñātisaṅghaṁ upāgamunti. </span><br><p id=ja533:89.1><span class=root>Cūḷahaṁsajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>