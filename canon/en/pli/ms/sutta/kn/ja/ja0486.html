<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0485.html>Previous</a><a href=/canon/en/pli/ms/sutta/kn/ja/ja0487.html>Next</a></div><p id=ja486:0.1><span class=root>Jātaka </span><br><p id=ja486:0.2><span class=root>Pakiṇṇakanipāta </span><br><p id=ja486:0.3><span class=root>Sālikedāravagga </span><br><p id=ja486:0.4><span class="root big-bold">3. Mahāukkusajātaka </span><br><p id=ja486:1.1><span class=root>“Ukkā cilācā bandhanti dīpe, </span><br><p id=ja486:1.2><span class=root>Pajā mamaṁ khādituṁ patthayanti; </span><br><p id=ja486:1.3><span class=root>Mittaṁ sahāyañca vadehi senaka, </span><br><p id=ja486:1.4><span class=root>Ācikkha ñātibyasanaṁ dijānaṁ”. </span><br><p id=ja486:2.1><span class=root>“Dijo dijānaṁ pavarosi pakkhima, </span><br><p id=ja486:2.2><span class=root>Ukkusarāja saraṇaṁ taṁ upema; </span><br><p id=ja486:2.3><span class=root>Pajā mamaṁ khādituṁ patthayanti, </span><br><p id=ja486:2.4><span class=root>Luddā cilācā bhava me sukhāya”. </span><br><p id=ja486:3.1><span class=root>“Mittaṁ sahāyañca karonti paṇḍitā, </span><br><p id=ja486:3.2><span class=root>Kāle akāle sukhamesamānā; </span><br><p id=ja486:3.3><span class=root>Karomi te senaka etamatthaṁ, </span><br><p id=ja486:3.4><span class=root>Ariyo hi ariyassa karoti kiccaṁ”. </span><br><p id=ja486:4.1><span class=root>“Yaṁ hoti kiccaṁ anukampakena, </span><br><p id=ja486:4.2><span class=root>Ariyassa ariyena kataṁ tayīdaṁ; </span><br><p id=ja486:4.3><span class=root>Attānurakkhī bhava mā adayhi, </span><br><p id=ja486:4.4><span class=root>Lacchāma putte tayi jīvamāne”. </span><br><p id=ja486:5.1><span class=root>“Taveva rakkhāvaraṇaṁ karonto, </span><br><p id=ja486:5.2><span class=root>Sarīrabhedāpi na santasāmi; </span><br><p id=ja486:5.3><span class=root>Karonti heke sakhīnaṁ sakhāro, </span><br><p id=ja486:5.4><span class=root>Pāṇaṁ cajantā satamesa dhammo”. </span><br><p id=ja486:6.1><span class=root>“Sudukkaraṁ kammamakāsi, </span><br><p id=ja486:6.2><span class=root>aṇḍajāyaṁ vihaṅgamo; </span><br><p id=ja486:6.3><span class=root>Atthāya kuraro putte, </span><br><p id=ja486:6.4><span class=root>aḍḍharatte anāgate”. </span><br><p id=ja486:7.1><span class=root>“Cutāpi heke khalitā sakammunā, </span><br><p id=ja486:7.2><span class=root>Mittānukampāya patiṭṭhahanti; </span><br><p id=ja486:7.3><span class=root>Puttā mamaṭṭā gatimāgatosmi, </span><br><p id=ja486:7.4><span class=root>Atthaṁ caretho mama vāricara”. </span><br><p id=ja486:8.1><span class=root>“Dhanena dhaññena ca attanā ca, </span><br><p id=ja486:8.2><span class=root>Mittaṁ sahāyañca karonti paṇḍitā; </span><br><p id=ja486:8.3><span class=root>Karomi te senaka etamatthaṁ, </span><br><p id=ja486:8.4><span class=root>Ariyo hi ariyassa karoti kiccaṁ”. </span><br><p id=ja486:9.1><span class=root>“Appossukko tāta tuvaṁ nisīda, </span><br><p id=ja486:9.2><span class=root>Putto pitu carati atthacariyaṁ; </span><br><p id=ja486:9.3><span class=root>Ahaṁ carissāmi tavetamatthaṁ, </span><br><p id=ja486:9.4><span class=root>Senassa putte paritāyamāno”. </span><br><p id=ja486:10.1><span class=root>“Addhā hi tāta satamesa dhammo, </span><br><p id=ja486:10.2><span class=root>Putto pitu yaṁ care atthacariyaṁ; </span><br><p id=ja486:10.3><span class=root>Appeva maṁ disvāna pavaḍḍhakāyaṁ, </span><br><p id=ja486:10.4><span class=root>Senassa puttā na viheṭhayeyyuṁ”. </span><br><p id=ja486:11.1><span class=root>“Pasū manussā migavīraseṭṭha, </span><br><p id=ja486:11.2><span class=root>Bhayaṭṭitā seṭṭhamupabbajanti; </span><br><p id=ja486:11.3><span class=root>Puttā mamaṭṭā gatimāgatosmi, </span><br><p id=ja486:11.4><span class=root>Tvaṁ nosi rājā bhava me sukhāya”. </span><br><p id=ja486:12.1><span class=root>“Karomi te senaka etamatthaṁ, </span><br><p id=ja486:12.2><span class=root>Āyāmi te taṁ disataṁ vadhāya; </span><br><p id=ja486:12.3><span class=root>Kathañhi viññū pahu sampajāno, </span><br><p id=ja486:12.4><span class=root>Na vāyame attajanassa guttiyā”. </span><br><p id=ja486:13.1><span class=root>“Mittañca kayirātha suhadayañca, </span><br><p id=ja486:13.2><span class=root>Ayirañca kayirātha sukhāgamāya; </span><br><p id=ja486:13.3><span class=root>Nivatthakocova sarebhihantvā, </span><br><p id=ja486:13.4><span class=root>Modāma puttehi samaṅgibhūtā. </span><br><p id=ja486:14.1><span class=root>Sakamittassa kammena, </span><br><p id=ja486:14.2><span class=root>sahāyassāpalāyino; </span><br><p id=ja486:14.3><span class=root>Kūjantamupakūjanti, </span><br><p id=ja486:14.4><span class=root>lomasā hadayaṅgamaṁ. </span><br><p id=ja486:15.1><span class=root>Mittaṁ sahāyaṁ adhigamma paṇḍito, </span><br><p id=ja486:15.2><span class=root>So bhuñjatī putta pasuṁ dhanaṁ vā; </span><br><p id=ja486:15.3><span class=root>Ahañca puttā ca patī ca mayhaṁ, </span><br><p id=ja486:15.4><span class=root>Mittānukampāya samaṅgibhūtā. </span><br><p id=ja486:16.1><span class=root>Rājavatā sūravatā ca attho, </span><br><p id=ja486:16.2><span class=root>Sampannasakhissa bhavanti hete; </span><br><p id=ja486:16.3><span class=root>So mittavā yasavā uggatatto, </span><br><p id=ja486:16.4><span class=root>Asmiṁdhaloke modati kāmakāmī. </span><br><p id=ja486:17.1><span class=root>Karaṇīyāni mittāni, </span><br><p id=ja486:17.2><span class=root>daliddenāpi senaka; </span><br><p id=ja486:17.3><span class=root>Passa mittānukampāya, </span><br><p id=ja486:17.4><span class=root>samaggamhā sañātake. </span><br><p id=ja486:18.1><span class=root>Sūrena balavantena, </span><br><p id=ja486:18.2><span class=root>yo mitte kurute dijo; </span><br><p id=ja486:18.3><span class=root>Evaṁ so sukhito hoti, </span><br><p id=ja486:18.4><span class=root>yathāhaṁ tvañca senakāti”. </span><br><p id=ja486:19.1><span class=root>Mahāukkusajātakaṁ tatiyaṁ. </span><br></main><footer class="container footer"><small><a href=/about>Contact info</a></small></footer>