<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0485.html>Previous</a><a href=/canon/en/pli/ms/sutta/kn/ja/ja0487.html>Next</a></div><p><div class=verse-container id=ja486:0.1><span>Jātaka </span></div><p><div class=verse-container id=ja486:0.2><span>Pakiṇṇakanipāta </span></div><p><div class=verse-container id=ja486:0.3><span>Sālikedāravagga </span></div><p><div class=verse-container id=ja486:0.4><span class=big-bold>3. Mahāukkusajātaka </span></div><p><div class=verse-container id=ja486:1.1><span>“Ukkā cilācā bandhanti dīpe, </span></div><p><div class=verse-container id=ja486:1.2><span>Pajā mamaṁ khādituṁ patthayanti; </span></div><p><div class=verse-container id=ja486:1.3><span>Mittaṁ sahāyañca vadehi senaka, </span></div><p><div class=verse-container id=ja486:1.4><span>Ācikkha ñātibyasanaṁ dijānaṁ”. </span></div><p><div class=verse-container id=ja486:2.1><span>“Dijo dijānaṁ pavarosi pakkhima, </span></div><p><div class=verse-container id=ja486:2.2><span>Ukkusarāja saraṇaṁ taṁ upema; </span></div><p><div class=verse-container id=ja486:2.3><span>Pajā mamaṁ khādituṁ patthayanti, </span></div><p><div class=verse-container id=ja486:2.4><span>Luddā cilācā bhava me sukhāya”. </span></div><p><div class=verse-container id=ja486:3.1><span>“Mittaṁ sahāyañca karonti paṇḍitā, </span></div><p><div class=verse-container id=ja486:3.2><span>Kāle akāle sukhamesamānā; </span></div><p><div class=verse-container id=ja486:3.3><span>Karomi te senaka etamatthaṁ, </span></div><p><div class=verse-container id=ja486:3.4><span>Ariyo hi ariyassa karoti kiccaṁ”. </span></div><p><div class=verse-container id=ja486:4.1><span>“Yaṁ hoti kiccaṁ anukampakena, </span></div><p><div class=verse-container id=ja486:4.2><span>Ariyassa ariyena kataṁ tayīdaṁ; </span></div><p><div class=verse-container id=ja486:4.3><span>Attānurakkhī bhava mā adayhi, </span></div><p><div class=verse-container id=ja486:4.4><span>Lacchāma putte tayi jīvamāne”. </span></div><p><div class=verse-container id=ja486:5.1><span>“Taveva rakkhāvaraṇaṁ karonto, </span></div><p><div class=verse-container id=ja486:5.2><span>Sarīrabhedāpi na santasāmi; </span></div><p><div class=verse-container id=ja486:5.3><span>Karonti heke sakhīnaṁ sakhāro, </span></div><p><div class=verse-container id=ja486:5.4><span>Pāṇaṁ cajantā satamesa dhammo”. </span></div><p><div class=verse-container id=ja486:6.1><span>“Sudukkaraṁ kammamakāsi, </span></div><p><div class=verse-container id=ja486:6.2><span>aṇḍajāyaṁ vihaṅgamo; </span></div><p><div class=verse-container id=ja486:6.3><span>Atthāya kuraro putte, </span></div><p><div class=verse-container id=ja486:6.4><span>aḍḍharatte anāgate”. </span></div><p><div class=verse-container id=ja486:7.1><span>“Cutāpi heke khalitā sakammunā, </span></div><p><div class=verse-container id=ja486:7.2><span>Mittānukampāya patiṭṭhahanti; </span></div><p><div class=verse-container id=ja486:7.3><span>Puttā mamaṭṭā gatimāgatosmi, </span></div><p><div class=verse-container id=ja486:7.4><span>Atthaṁ caretho mama vāricara”. </span></div><p><div class=verse-container id=ja486:8.1><span>“Dhanena dhaññena ca attanā ca, </span></div><p><div class=verse-container id=ja486:8.2><span>Mittaṁ sahāyañca karonti paṇḍitā; </span></div><p><div class=verse-container id=ja486:8.3><span>Karomi te senaka etamatthaṁ, </span></div><p><div class=verse-container id=ja486:8.4><span>Ariyo hi ariyassa karoti kiccaṁ”. </span></div><p><div class=verse-container id=ja486:9.1><span>“Appossukko tāta tuvaṁ nisīda, </span></div><p><div class=verse-container id=ja486:9.2><span>Putto pitu carati atthacariyaṁ; </span></div><p><div class=verse-container id=ja486:9.3><span>Ahaṁ carissāmi tavetamatthaṁ, </span></div><p><div class=verse-container id=ja486:9.4><span>Senassa putte paritāyamāno”. </span></div><p><div class=verse-container id=ja486:10.1><span>“Addhā hi tāta satamesa dhammo, </span></div><p><div class=verse-container id=ja486:10.2><span>Putto pitu yaṁ care atthacariyaṁ; </span></div><p><div class=verse-container id=ja486:10.3><span>Appeva maṁ disvāna pavaḍḍhakāyaṁ, </span></div><p><div class=verse-container id=ja486:10.4><span>Senassa puttā na viheṭhayeyyuṁ”. </span></div><p><div class=verse-container id=ja486:11.1><span>“Pasū manussā migavīraseṭṭha, </span></div><p><div class=verse-container id=ja486:11.2><span>Bhayaṭṭitā seṭṭhamupabbajanti; </span></div><p><div class=verse-container id=ja486:11.3><span>Puttā mamaṭṭā gatimāgatosmi, </span></div><p><div class=verse-container id=ja486:11.4><span>Tvaṁ nosi rājā bhava me sukhāya”. </span></div><p><div class=verse-container id=ja486:12.1><span>“Karomi te senaka etamatthaṁ, </span></div><p><div class=verse-container id=ja486:12.2><span>Āyāmi te taṁ disataṁ vadhāya; </span></div><p><div class=verse-container id=ja486:12.3><span>Kathañhi viññū pahu sampajāno, </span></div><p><div class=verse-container id=ja486:12.4><span>Na vāyame attajanassa guttiyā”. </span></div><p><div class=verse-container id=ja486:13.1><span>“Mittañca kayirātha suhadayañca, </span></div><p><div class=verse-container id=ja486:13.2><span>Ayirañca kayirātha sukhāgamāya; </span></div><p><div class=verse-container id=ja486:13.3><span>Nivatthakocova sarebhihantvā, </span></div><p><div class=verse-container id=ja486:13.4><span>Modāma puttehi samaṅgibhūtā. </span></div><p><div class=verse-container id=ja486:14.1><span>Sakamittassa kammena, </span></div><p><div class=verse-container id=ja486:14.2><span>sahāyassāpalāyino; </span></div><p><div class=verse-container id=ja486:14.3><span>Kūjantamupakūjanti, </span></div><p><div class=verse-container id=ja486:14.4><span>lomasā hadayaṅgamaṁ. </span></div><p><div class=verse-container id=ja486:15.1><span>Mittaṁ sahāyaṁ adhigamma paṇḍito, </span></div><p><div class=verse-container id=ja486:15.2><span>So bhuñjatī putta pasuṁ dhanaṁ vā; </span></div><p><div class=verse-container id=ja486:15.3><span>Ahañca puttā ca patī ca mayhaṁ, </span></div><p><div class=verse-container id=ja486:15.4><span>Mittānukampāya samaṅgibhūtā. </span></div><p><div class=verse-container id=ja486:16.1><span>Rājavatā sūravatā ca attho, </span></div><p><div class=verse-container id=ja486:16.2><span>Sampannasakhissa bhavanti hete; </span></div><p><div class=verse-container id=ja486:16.3><span>So mittavā yasavā uggatatto, </span></div><p><div class=verse-container id=ja486:16.4><span>Asmiṁdhaloke modati kāmakāmī. </span></div><p><div class=verse-container id=ja486:17.1><span>Karaṇīyāni mittāni, </span></div><p><div class=verse-container id=ja486:17.2><span>daliddenāpi senaka; </span></div><p><div class=verse-container id=ja486:17.3><span>Passa mittānukampāya, </span></div><p><div class=verse-container id=ja486:17.4><span>samaggamhā sañātake. </span></div><p><div class=verse-container id=ja486:18.1><span>Sūrena balavantena, </span></div><p><div class=verse-container id=ja486:18.2><span>yo mitte kurute dijo; </span></div><p><div class=verse-container id=ja486:18.3><span>Evaṁ so sukhito hoti, </span></div><p><div class=verse-container id=ja486:18.4><span>yathāhaṁ tvañca senakāti”. </span></div><p><div class=verse-container id=ja486:19.1><span>Mahāukkusajātakaṁ tatiyaṁ. </span></div><div class=flex-between><a href=/canon/en/pli/ms/sutta/kn/ja/ja0485.html>Previous</a><a href=/canon/en/pli/ms/sutta/kn/ja/ja0487.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>