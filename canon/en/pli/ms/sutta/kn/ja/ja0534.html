<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0533.html>Previous</a><a href=/canon/en/pli/ms/sutta/kn/ja/ja0535.html>Next</a></div><p id=ja534:0.1><span class=root>Jātaka </span><br><p id=ja534:0.2><span class=root>Asītinipāta </span><br><p id=ja534:0.3><span class=root>Cūḷahaṁsavagga </span><br><p id=ja534:0.4><span class="root big-bold">2. Mahāhaṁsajātaka </span><br><p id=ja534:1.1><span class=root>“Ete haṁsā pakkamanti, </span><br><p id=ja534:1.2><span class=root>vakkaṅgā bhayameritā; </span><br><p id=ja534:1.3><span class=root>Harittaca hemavaṇṇa, </span><br><p id=ja534:1.4><span class=root>kāmaṁ sumukha pakkama. </span><br><p id=ja534:2.1><span class=root>Ohāya maṁ ñātigaṇā, </span><br><p id=ja534:2.2><span class=root>ekaṁ pāsavasaṁ gataṁ; </span><br><p id=ja534:2.3><span class=root>Anapekkhamānā gacchanti, </span><br><p id=ja534:2.4><span class=root>kiṁ eko avahīyasi. </span><br><p id=ja534:3.1><span class=root>Pateva patataṁ seṭṭha, </span><br><p id=ja534:3.2><span class=root>natthi baddhe sahāyatā; </span><br><p id=ja534:3.3><span class=root>Mā anīghāya hāpesi, </span><br><p id=ja534:3.4><span class=root>kāmaṁ sumukha pakkama”. </span><br><p id=ja534:4.1><span class=root>“Nāhaṁ dukkhaparetopi, </span><br><p id=ja534:4.2><span class=root>dhataraṭṭha tuvaṁ jahe; </span><br><p id=ja534:4.3><span class=root>Jīvitaṁ maraṇaṁ vā me, </span><br><p id=ja534:4.4><span class=root>tayā saddhiṁ bhavissati. </span><br><p id=ja534:5.1><span class=root>Nāhaṁ dukkhaparetopi, </span><br><p id=ja534:5.2><span class=root>dhataraṭṭha tuvaṁ jahe; </span><br><p id=ja534:5.3><span class=root>Na maṁ anariyasaṁyutte, </span><br><p id=ja534:5.4><span class=root>kamme yojetumarahasi. </span><br><p id=ja534:6.1><span class=root>Sakumāro sakhā tyasmi, </span><br><p id=ja534:6.2><span class=root>sacitte casmi te ṭhito; </span><br><p id=ja534:6.3><span class=root>Ñāto senāpati tyāhaṁ, </span><br><p id=ja534:6.4><span class=root>haṁsānaṁ pavaruttama. </span><br><p id=ja534:7.1><span class=root>Kathaṁ ahaṁ vikatthissaṁ, </span><br><p id=ja534:7.2><span class=root>ñātimajjhe ito gato; </span><br><p id=ja534:7.3><span class=root>Taṁ hitvā patataṁ seṭṭha, </span><br><p id=ja534:7.4><span class=root>kiṁ te vakkhāmito gato; </span><br><p id=ja534:7.5><span class=root>Idha pāṇaṁ cajissāmi, </span><br><p id=ja534:7.6><span class=root>nānariyaṁ kattumussahe”. </span><br><p id=ja534:8.1><span class=root>“Eso hi dhammo sumukha, </span><br><p id=ja534:8.2><span class=root>yaṁ tvaṁ ariyapathe ṭhito; </span><br><p id=ja534:8.3><span class=root>Yo bhattāraṁ sakhāraṁ maṁ, </span><br><p id=ja534:8.4><span class=root>na pariccattumussahe. </span><br><p id=ja534:9.1><span class=root>Tañhi me pekkhamānassa, </span><br><p id=ja534:9.2><span class=root>bhayaṁ na tveva jāyati; </span><br><p id=ja534:9.3><span class=root>Adhigacchasi tvaṁ mayhaṁ, </span><br><p id=ja534:9.4><span class=root>evaṁ bhūtassa jīvitaṁ”. </span><br><p id=ja534:10.1><span class=root>Iccevaṁ mantayantānaṁ, </span><br><p id=ja534:10.2><span class=root>Ariyānaṁ ariyavuttinaṁ; </span><br><p id=ja534:10.3><span class=root>Daṇḍamādāya nesādo, </span><br><p id=ja534:10.4><span class=root>Āpatī turito bhusaṁ. </span><br><p id=ja534:11.1><span class=root>Tamāpatantaṁ disvāna, </span><br><p id=ja534:11.2><span class=root>Sumukho atibrūhayi; </span><br><p id=ja534:11.3><span class=root>Aṭṭhāsi purato rañño, </span><br><p id=ja534:11.4><span class=root>Haṁso vissāsayaṁ byathaṁ. </span><br><p id=ja534:12.1><span class=root>“Mā bhāyi patataṁ seṭṭha, </span><br><p id=ja534:12.2><span class=root>na hi bhāyanti tādisā; </span><br><p id=ja534:12.3><span class=root>Ahaṁ yogaṁ payuñjissaṁ, </span><br><p id=ja534:12.4><span class=root>yuttaṁ dhammūpasaṁhitaṁ; </span><br><p id=ja534:12.5><span class=root>Tena pariyāpadānena, </span><br><p id=ja534:12.6><span class=root>khippaṁ pāsā pamokkhasi”. </span><br><p id=ja534:13.1><span class=root>Tassa taṁ vacanaṁ sutvā, </span><br><p id=ja534:13.2><span class=root>sumukhassa subhāsitaṁ; </span><br><p id=ja534:13.3><span class=root>Pahaṭṭhalomo nesādo, </span><br><p id=ja534:13.4><span class=root>añjalissa paṇāmayi. </span><br><p id=ja534:14.1><span class=root>“Na me sutaṁ vā diṭṭhaṁ vā, </span><br><p id=ja534:14.2><span class=root>bhāsanto mānusiṁ dijo; </span><br><p id=ja534:14.3><span class=root>Ariyaṁ bruvāno vakkaṅgo, </span><br><p id=ja534:14.4><span class=root>cajanto mānusiṁ giraṁ. </span><br><p id=ja534:15.1><span class=root>Kiṁ nu tāyaṁ dijo hoti, </span><br><p id=ja534:15.2><span class=root>mutto baddhaṁ upāsasi; </span><br><p id=ja534:15.3><span class=root>Ohāya sakuṇā yanti, </span><br><p id=ja534:15.4><span class=root>kiṁ eko avahīyasi”. </span><br><p id=ja534:16.1><span class=root>“Rājā me so dijāmitta, </span><br><p id=ja534:16.2><span class=root>senāpaccassa kārayiṁ; </span><br><p id=ja534:16.3><span class=root>Tamāpade pariccattuṁ, </span><br><p id=ja534:16.4><span class=root>nussahe vihagādhipaṁ. </span><br><p id=ja534:17.1><span class=root>Mahāgaṇāya bhattā me, </span><br><p id=ja534:17.2><span class=root>mā eko byasanaṁ agā; </span><br><p id=ja534:17.3><span class=root>Tathā taṁ samma nesāda, </span><br><p id=ja534:17.4><span class=root>bhattāyaṁ abhito rame”. </span><br><p id=ja534:18.1><span class=root>“Ariyavattasi vakkaṅga, </span><br><p id=ja534:18.2><span class=root>yo piṇḍamapacāyasi; </span><br><p id=ja534:18.3><span class=root>Cajāmi te taṁ bhattāraṁ, </span><br><p id=ja534:18.4><span class=root>gacchathūbho yathāsukhaṁ”. </span><br><p id=ja534:19.1><span class=root>“Sace attappayogena, </span><br><p id=ja534:19.2><span class=root>ohito haṁsapakkhinaṁ; </span><br><p id=ja534:19.3><span class=root>Paṭigaṇhāma te samma, </span><br><p id=ja534:19.4><span class=root>etaṁ abhayadakkhiṇaṁ. </span><br><p id=ja534:20.1><span class=root>No ce attappayogena, </span><br><p id=ja534:20.2><span class=root>ohito haṁsapakkhinaṁ; </span><br><p id=ja534:20.3><span class=root>Anissaro muñcamamhe, </span><br><p id=ja534:20.4><span class=root>theyyaṁ kayirāsi luddaka”. </span><br><p id=ja534:21.1><span class=root>“Yassa tvaṁ bhatako rañño, </span><br><p id=ja534:21.2><span class=root>kāmaṁ tasseva pāpaya; </span><br><p id=ja534:21.3><span class=root>Tattha saṁyamano rājā, </span><br><p id=ja534:21.4><span class=root>yathābhiññaṁ karissati”. </span><br><p id=ja534:22.1><span class=root>Iccevaṁ vutto nesādo, </span><br><p id=ja534:22.2><span class=root>hemavaṇṇe harittace; </span><br><p id=ja534:22.3><span class=root>Ubho hatthehi saṅgayha, </span><br><p id=ja534:22.4><span class=root>pañjare ajjhavodahi. </span><br><p id=ja534:23.1><span class=root>Te pañjaragate pakkhī, </span><br><p id=ja534:23.2><span class=root>ubho bhassaravaṇṇine; </span><br><p id=ja534:23.3><span class=root>Sumukhaṁ dhataraṭṭhañca, </span><br><p id=ja534:23.4><span class=root>luddo ādāya pakkami. </span><br><p id=ja534:24.1><span class=root>Harīyamāno dhataraṭṭho, </span><br><p id=ja534:24.2><span class=root>sumukhaṁ etadabravi; </span><br><p id=ja534:24.3><span class=root>“Bāḷhaṁ bhāyāmi sumukha, </span><br><p id=ja534:24.4><span class=root>sāmāya lakkhaṇūruyā; </span><br><p id=ja534:24.5><span class=root>Asmākaṁ vadhamaññāya, </span><br><p id=ja534:24.6><span class=root>athattānaṁ vadhissati. </span><br><p id=ja534:25.1><span class=root>Pākahaṁsā ca sumukha, </span><br><p id=ja534:25.2><span class=root>suhemā hemasuttacā; </span><br><p id=ja534:25.3><span class=root>Koñcī samuddatīreva, </span><br><p id=ja534:25.4><span class=root>kapaṇā nūna rucchati”. </span><br><p id=ja534:26.1><span class=root>“Evaṁ mahanto lokassa, </span><br><p id=ja534:26.2><span class=root>appameyyo mahāgaṇī; </span><br><p id=ja534:26.3><span class=root>Ekitthimanusoceyya, </span><br><p id=ja534:26.4><span class=root>nayidaṁ paññavatāmiva. </span><br><p id=ja534:27.1><span class=root>Vātova gandhamādeti, </span><br><p id=ja534:27.2><span class=root>ubhayaṁ chekapāpakaṁ; </span><br><p id=ja534:27.3><span class=root>Bālo āmakapakkaṁva, </span><br><p id=ja534:27.4><span class=root>lolo andhova āmisaṁ. </span><br><p id=ja534:28.1><span class=root>Avinicchayaññu atthesu, </span><br><p id=ja534:28.2><span class=root>mandova paṭibhāsi maṁ; </span><br><p id=ja534:28.3><span class=root>Kiccākiccaṁ na jānāsi, </span><br><p id=ja534:28.4><span class=root>sampatto kālapariyāyaṁ. </span><br><p id=ja534:29.1><span class=root>Aḍḍhummatto udīresi, </span><br><p id=ja534:29.2><span class=root>yo seyyā maññasitthiyo; </span><br><p id=ja534:29.3><span class=root>Bahusādhāraṇā hetā, </span><br><p id=ja534:29.4><span class=root>soṇḍānaṁva surāgharaṁ. </span><br><p id=ja534:30.1><span class=root>Māyā cesā marīcī ca, </span><br><p id=ja534:30.2><span class=root>soko rogo cupaddavo; </span><br><p id=ja534:30.3><span class=root>Kharā ca bandhanā cetā, </span><br><p id=ja534:30.4><span class=root>maccupāsā guhāsayā; </span><br><p id=ja534:30.5><span class=root>Tāsu yo vissase poso, </span><br><p id=ja534:30.6><span class=root>so naresu narādhamo”. </span><br><p id=ja534:31.1><span class=root>“Yaṁ vuddhehi upaññātaṁ, </span><br><p id=ja534:31.2><span class=root>ko taṁ ninditumarahati; </span><br><p id=ja534:31.3><span class=root>Mahābhūtitthiyo nāma, </span><br><p id=ja534:31.4><span class=root>lokasmiṁ udapajjisuṁ. </span><br><p id=ja534:32.1><span class=root>Khiḍḍā paṇihitā tyāsu, </span><br><p id=ja534:32.2><span class=root>rati tyāsu patiṭṭhitā; </span><br><p id=ja534:32.3><span class=root>Bījāni tyāsu rūhanti, </span><br><p id=ja534:32.4><span class=root>yadidaṁ sattā pajāyare; </span><br><p id=ja534:32.5><span class=root>Tāsu ko nibbide poso, </span><br><p id=ja534:32.6><span class=root>pāṇamāsajja pāṇibhi. </span><br><p id=ja534:33.1><span class=root>Tvameva nañño sumukha, </span><br><p id=ja534:33.2><span class=root>thīnaṁ atthesu yuñjasi; </span><br><p id=ja534:33.3><span class=root>Tassa tyajja bhaye jāte, </span><br><p id=ja534:33.4><span class=root>bhītena jāyate mati. </span><br><p id=ja534:34.1><span class=root>Sabbo hi saṁsayaṁ patto, </span><br><p id=ja534:34.2><span class=root>bhayaṁ bhīru titikkhati; </span><br><p id=ja534:34.3><span class=root>Paṇḍitā ca mahantāno, </span><br><p id=ja534:34.4><span class=root>atthe yuñjanti duyyuje. </span><br><p id=ja534:35.1><span class=root>Etadatthāya rājāno, </span><br><p id=ja534:35.2><span class=root>sūramicchanti mantinaṁ; </span><br><p id=ja534:35.3><span class=root>Paṭibāhati yaṁ sūro, </span><br><p id=ja534:35.4><span class=root>āpadaṁ attapariyāyaṁ. </span><br><p id=ja534:36.1><span class=root>Mā no ajja vikantiṁsu, </span><br><p id=ja534:36.2><span class=root>rañño sūdā mahānase; </span><br><p id=ja534:36.3><span class=root>Tathā hi vaṇṇo pattānaṁ, </span><br><p id=ja534:36.4><span class=root>phalaṁ veḷuṁva taṁ vadhi. </span><br><p id=ja534:37.1><span class=root>Muttopi na icchi uḍḍetuṁ, </span><br><p id=ja534:37.2><span class=root>Sayaṁ bandhaṁ upāgami; </span><br><p id=ja534:37.3><span class=root>Sopajja saṁsayaṁ patto, </span><br><p id=ja534:37.4><span class=root>Atthaṁ gaṇhāhi mā mukhaṁ. </span><br><p id=ja534:38.1><span class=root>So taṁ yogaṁ payuñjassu, </span><br><p id=ja534:38.2><span class=root>yuttaṁ dhammūpasaṁhitaṁ; </span><br><p id=ja534:38.3><span class=root>Tava pariyāpadānena, </span><br><p id=ja534:38.4><span class=root>mama pāṇesanaṁ cara”. </span><br><p id=ja534:39.1><span class=root>“Mā bhāyi patataṁ seṭṭha, </span><br><p id=ja534:39.2><span class=root>na hi bhāyanti tādisā; </span><br><p id=ja534:39.3><span class=root>Ahaṁ yogaṁ payuñjissaṁ, </span><br><p id=ja534:39.4><span class=root>yuttaṁ dhammūpasaṁhitaṁ; </span><br><p id=ja534:39.5><span class=root>Mama pariyāpadānena, </span><br><p id=ja534:39.6><span class=root>khippaṁ pāsā pamokkhasi”. </span><br><p id=ja534:40.1><span class=root>So luddo haṁsakājena, </span><br><p id=ja534:40.2><span class=root>rājadvāraṁ upāgami; </span><br><p id=ja534:40.3><span class=root>“Paṭivedetha maṁ rañño, </span><br><p id=ja534:40.4><span class=root>dhataraṭṭhāyamāgato”. </span><br><p id=ja534:41.1><span class=root>Te disvā puññasaṅkāse, </span><br><p id=ja534:41.2><span class=root>ubho lakkhaṇasammate; </span><br><p id=ja534:41.3><span class=root>Khalu saṁyamano rājā, </span><br><p id=ja534:41.4><span class=root>amacce ajjhabhāsatha. </span><br><p id=ja534:42.1><span class=root>“Detha luddassa vatthāni, </span><br><p id=ja534:42.2><span class=root>annaṁ pānañca bhojanaṁ; </span><br><p id=ja534:42.3><span class=root>Kāmaṅkaro hiraññassa, </span><br><p id=ja534:42.4><span class=root>yāvanto esa icchati”. </span><br><p id=ja534:43.1><span class=root>Disvā luddaṁ pasannattaṁ, </span><br><p id=ja534:43.2><span class=root>Kāsirājā tadabravi; </span><br><p id=ja534:43.3><span class=root>“Yadyāyaṁ samma khemaka, </span><br><p id=ja534:43.4><span class=root>Puṇṇā haṁsehi tiṭṭhati. </span><br><p id=ja534:44.1><span class=root>Kathaṁ rucimajjhagataṁ, </span><br><p id=ja534:44.2><span class=root>pāsahattho upāgami; </span><br><p id=ja534:44.3><span class=root>Okiṇṇaṁ ñātisaṅghehi, </span><br><p id=ja534:44.4><span class=root>nimmajjhimaṁ kathaṁ gahi”. </span><br><p id=ja534:45.1><span class=root>“Ajja me sattamā ratti, </span><br><p id=ja534:45.2><span class=root>adanāni upāsato; </span><br><p id=ja534:45.3><span class=root>Padametassa anvesaṁ, </span><br><p id=ja534:45.4><span class=root>appamatto ghaṭassito. </span><br><p id=ja534:46.1><span class=root>Athassa padamaddakkhiṁ, </span><br><p id=ja534:46.2><span class=root>carato adanesanaṁ; </span><br><p id=ja534:46.3><span class=root>Tatthāhaṁ odahiṁ pāsaṁ, </span><br><p id=ja534:46.4><span class=root>evaṁ taṁ dijamaggahiṁ”. </span><br><p id=ja534:47.1><span class=root>“Ludda dve ime sakuṇā, </span><br><p id=ja534:47.2><span class=root>atha ekoti bhāsasi; </span><br><p id=ja534:47.3><span class=root>Cittaṁ nu te vipariyattaṁ, </span><br><p id=ja534:47.4><span class=root>adu kiṁ nu jigīsasi”. </span><br><p id=ja534:48.1><span class=root>“Yassa lohitakā tālā, </span><br><p id=ja534:48.2><span class=root>tapanīyanibhā subhā; </span><br><p id=ja534:48.3><span class=root>Uraṁ saṁhacca tiṭṭhanti, </span><br><p id=ja534:48.4><span class=root>so me bandhaṁ upāgami. </span><br><p id=ja534:49.1><span class=root>Athāyaṁ bhassaro pakkhī, </span><br><p id=ja534:49.2><span class=root>abaddho baddhamāturaṁ; </span><br><p id=ja534:49.3><span class=root>Ariyaṁ bruvāno aṭṭhāsi, </span><br><p id=ja534:49.4><span class=root>cajanto mānusiṁ giraṁ”. </span><br><p id=ja534:50.1><span class=root>“Atha kiṁ dāni sumukha, </span><br><p id=ja534:50.2><span class=root>Hanuṁ saṁhacca tiṭṭhasi; </span><br><p id=ja534:50.3><span class=root>Adu me parisaṁ patto, </span><br><p id=ja534:50.4><span class=root>Bhayā bhīto na bhāsasi”. </span><br><p id=ja534:51.1><span class=root>“Nāhaṁ kāsipati bhīto, </span><br><p id=ja534:51.2><span class=root>ogayha parisaṁ tava; </span><br><p id=ja534:51.3><span class=root>Nāhaṁ bhayā na bhāsissaṁ, </span><br><p id=ja534:51.4><span class=root>vākyaṁ atthamhi tādise”. </span><br><p id=ja534:52.1><span class=root>“Na te abhisaraṁ passe, </span><br><p id=ja534:52.2><span class=root>na rathe napi pattike; </span><br><p id=ja534:52.3><span class=root>Nāssa cammaṁ va kīṭaṁ vā, </span><br><p id=ja534:52.4><span class=root>vammite ca dhanuggahe. </span><br><p id=ja534:53.1><span class=root>Na hiraññaṁ suvaṇṇaṁ vā, </span><br><p id=ja534:53.2><span class=root>nagaraṁ vā sumāpitaṁ; </span><br><p id=ja534:53.3><span class=root>Okiṇṇaparikhaṁ duggaṁ, </span><br><p id=ja534:53.4><span class=root>daḷhamaṭṭālakoṭṭhakaṁ; </span><br><p id=ja534:53.5><span class=root>Yattha paviṭṭho sumukha, </span><br><p id=ja534:53.6><span class=root>bhāyitabbaṁ na bhāyasi”. </span><br><p id=ja534:54.1><span class=root>“Na me abhisarenattho, </span><br><p id=ja534:54.2><span class=root>nagarena dhanena vā; </span><br><p id=ja534:54.3><span class=root>Apathena pathaṁ yāma, </span><br><p id=ja534:54.4><span class=root>antalikkhecarā mayaṁ. </span><br><p id=ja534:55.1><span class=root>Sutā ca paṇḍitā tyamhā, </span><br><p id=ja534:55.2><span class=root>nipuṇā atthacintakā; </span><br><p id=ja534:55.3><span class=root>Bhāsematthavatiṁ vācaṁ, </span><br><p id=ja534:55.4><span class=root>sacce cassa patiṭṭhito. </span><br><p id=ja534:56.1><span class=root>Kiñca tuyhaṁ asaccassa, </span><br><p id=ja534:56.2><span class=root>anariyassa karissati; </span><br><p id=ja534:56.3><span class=root>Musāvādissa luddassa, </span><br><p id=ja534:56.4><span class=root>bhaṇitampi subhāsitaṁ. </span><br><p id=ja534:57.1><span class=root>Taṁ brāhmaṇānaṁ vacanā, </span><br><p id=ja534:57.2><span class=root>imaṁ khemamakārayi; </span><br><p id=ja534:57.3><span class=root>Abhayañca tayā ghuṭṭhaṁ, </span><br><p id=ja534:57.4><span class=root>imāyo dasadhā disā. </span><br><p id=ja534:58.1><span class=root>Ogayha te pokkharaṇiṁ, </span><br><p id=ja534:58.2><span class=root>vippasannodakaṁ suciṁ; </span><br><p id=ja534:58.3><span class=root>Pahūtaṁ cādanaṁ tattha, </span><br><p id=ja534:58.4><span class=root>ahiṁsā cettha pakkhinaṁ. </span><br><p id=ja534:59.1><span class=root>Idaṁ sutvāna nigghosaṁ, </span><br><p id=ja534:59.2><span class=root>āgatamha tavantike; </span><br><p id=ja534:59.3><span class=root>Te te bandhasma pāsena, </span><br><p id=ja534:59.4><span class=root>etaṁ te bhāsitaṁ musā. </span><br><p id=ja534:60.1><span class=root>Musāvādaṁ purakkhatvā, </span><br><p id=ja534:60.2><span class=root>icchālobhañca pāpakaṁ; </span><br><p id=ja534:60.3><span class=root>Ubho sandhimatikkamma, </span><br><p id=ja534:60.4><span class=root>asātaṁ upapajjati”. </span><br><p id=ja534:61.1><span class=root>“Nāparajjhāma sumukha, </span><br><p id=ja534:61.2><span class=root>napi lobhāva maggahiṁ; </span><br><p id=ja534:61.3><span class=root>Sutā ca paṇḍitātyattha- </span><br><p id=ja534:61.4><span class=root>nipuṇā atthacintakā. </span><br><p id=ja534:62.1><span class=root>Appevatthavatiṁ vācaṁ, </span><br><p id=ja534:62.2><span class=root>byāhareyyuṁ idhāgatā; </span><br><p id=ja534:62.3><span class=root>Tathā taṁ samma nesādo, </span><br><p id=ja534:62.4><span class=root>vutto sumukha maggahi”. </span><br><p id=ja534:63.1><span class=root>“Neva bhītā kāsipati, </span><br><p id=ja534:63.2><span class=root>upanītasmi jīvite; </span><br><p id=ja534:63.3><span class=root>Bhāsematthavatiṁ vācaṁ, </span><br><p id=ja534:63.4><span class=root>sampattā kālapariyāyaṁ. </span><br><p id=ja534:64.1><span class=root>Yo migena migaṁ hanti, </span><br><p id=ja534:64.2><span class=root>pakkhiṁ vā pana pakkhinā; </span><br><p id=ja534:64.3><span class=root>Sutena vā sutaṁ kiṇyā, </span><br><p id=ja534:64.4><span class=root>kiṁ anariyataraṁ tato. </span><br><p id=ja534:65.1><span class=root>Yo cāriyarudaṁ bhāse, </span><br><p id=ja534:65.2><span class=root>anariyadhammavassito; </span><br><p id=ja534:65.3><span class=root>Ubho so dhaṁsate lokā, </span><br><p id=ja534:65.4><span class=root>idha ceva parattha ca. </span><br><p id=ja534:66.1><span class=root>Na majjetha yasaṁ patto, </span><br><p id=ja534:66.2><span class=root>na byādhe pattasaṁsayaṁ; </span><br><p id=ja534:66.3><span class=root>Vāyametheva kiccesu, </span><br><p id=ja534:66.4><span class=root>saṁvare vivarāni ca. </span><br><p id=ja534:67.1><span class=root>Ye vuddhā abbhatikkantā, </span><br><p id=ja534:67.2><span class=root>sampattā kālapariyāyaṁ; </span><br><p id=ja534:67.3><span class=root>Idha dhammaṁ caritvāna, </span><br><p id=ja534:67.4><span class=root>evaṁte tidivaṁ gatā. </span><br><p id=ja534:68.1><span class=root>Idaṁ sutvā kāsipati, </span><br><p id=ja534:68.2><span class=root>dhammamattani pālaya; </span><br><p id=ja534:68.3><span class=root>Dhataraṭṭhañca muñcāhi, </span><br><p id=ja534:68.4><span class=root>haṁsānaṁ pavaruttamaṁ”. </span><br><p id=ja534:69.1><span class=root>“Āharantudakaṁ pajjaṁ, </span><br><p id=ja534:69.2><span class=root>āsanañca mahārahaṁ; </span><br><p id=ja534:69.3><span class=root>Pañjarato pamokkhāmi, </span><br><p id=ja534:69.4><span class=root>dhataraṭṭhaṁ yasassinaṁ. </span><br><p id=ja534:70.1><span class=root>Tañca senāpatiṁ dhīraṁ, </span><br><p id=ja534:70.2><span class=root>nipuṇaṁ atthacintakaṁ; </span><br><p id=ja534:70.3><span class=root>Yo sukhe sukhito rañño, </span><br><p id=ja534:70.4><span class=root>dukkhite hoti dukkhito. </span><br><p id=ja534:71.1><span class=root>Ediso kho arahati, </span><br><p id=ja534:71.2><span class=root>piṇḍamasnātu bhattuno; </span><br><p id=ja534:71.3><span class=root>Yathāyaṁ sumukho rañño, </span><br><p id=ja534:71.4><span class=root>pāṇasādhāraṇo sakhā”. </span><br><p id=ja534:72.1><span class=root>Pīṭhañca sabbasovaṇṇaṁ, </span><br><p id=ja534:72.2><span class=root>Aṭṭhapādaṁ manoramaṁ; </span><br><p id=ja534:72.3><span class=root>Maṭṭhaṁ kāsikamatthannaṁ, </span><br><p id=ja534:72.4><span class=root>Dhataraṭṭho upāvisi. </span><br><p id=ja534:73.1><span class=root>Kocchañca sabbasovaṇṇaṁ, </span><br><p id=ja534:73.2><span class=root>veyyagghaparisibbitaṁ; </span><br><p id=ja534:73.3><span class=root>Sumukho ajjhupāvekkhi, </span><br><p id=ja534:73.4><span class=root>dhataraṭṭhassanantarā. </span><br><p id=ja534:74.1><span class=root>Tesaṁ kañcanapattehi, </span><br><p id=ja534:74.2><span class=root>puthū ādāya kāsiyo; </span><br><p id=ja534:74.3><span class=root>Haṁsānaṁ abhihāresuṁ, </span><br><p id=ja534:74.4><span class=root>aggarañño pavāsitaṁ. </span><br><p id=ja534:75.1><span class=root>Disvā abhihaṭaṁ aggaṁ, </span><br><p id=ja534:75.2><span class=root>kāsirājena pesitaṁ; </span><br><p id=ja534:75.3><span class=root>Kusalo khattadhammānaṁ, </span><br><p id=ja534:75.4><span class=root>tato pucchi anantarā. </span><br><p id=ja534:76.1><span class=root>“Kaccinnu bhoto kusalaṁ, </span><br><p id=ja534:76.2><span class=root>kacci bhoto anāmayaṁ; </span><br><p id=ja534:76.3><span class=root>Kacci raṭṭhamidaṁ phītaṁ, </span><br><p id=ja534:76.4><span class=root>dhammena manusāsasi”. </span><br><p id=ja534:77.1><span class=root>“Kusalañceva me haṁsa, </span><br><p id=ja534:77.2><span class=root>atho haṁsa anāmayaṁ; </span><br><p id=ja534:77.3><span class=root>Atho raṭṭhamidaṁ phītaṁ, </span><br><p id=ja534:77.4><span class=root>dhammenaṁ manusāsahaṁ”. </span><br><p id=ja534:78.1><span class=root>“Kacci bhoto amaccesu, </span><br><p id=ja534:78.2><span class=root>doso koci na vijjati; </span><br><p id=ja534:78.3><span class=root>Kacci ca te tavatthesu, </span><br><p id=ja534:78.4><span class=root>nāvakaṅkhanti jīvitaṁ”. </span><br><p id=ja534:79.1><span class=root>“Athopi me amaccesu, </span><br><p id=ja534:79.2><span class=root>doso koci na vijjati; </span><br><p id=ja534:79.3><span class=root>Athopi te mamatthesu, </span><br><p id=ja534:79.4><span class=root>nāvakaṅkhanti jīvitaṁ”. </span><br><p id=ja534:80.1><span class=root>“Kacci te sādisī bhariyā, </span><br><p id=ja534:80.2><span class=root>assavā piyabhāṇinī; </span><br><p id=ja534:80.3><span class=root>Puttarūpayasūpetā, </span><br><p id=ja534:80.4><span class=root>tava chandavasānugā”. </span><br><p id=ja534:81.1><span class=root>“Atho me sādisī bhariyā, </span><br><p id=ja534:81.2><span class=root>assavā piyabhāṇinī; </span><br><p id=ja534:81.3><span class=root>Puttarūpayasūpetā, </span><br><p id=ja534:81.4><span class=root>mama chandavasānugā”. </span><br><p id=ja534:82.1><span class=root>“Kacci raṭṭhaṁ anuppīḷaṁ, </span><br><p id=ja534:82.2><span class=root>akutociupaddavaṁ; </span><br><p id=ja534:82.3><span class=root>Asāhasena dhammena, </span><br><p id=ja534:82.4><span class=root>samena manusāsasi”. </span><br><p id=ja534:83.1><span class=root>“Atho raṭṭhaṁ anuppīḷaṁ, </span><br><p id=ja534:83.2><span class=root>akutociupaddavaṁ; </span><br><p id=ja534:83.3><span class=root>Asāhasena dhammena, </span><br><p id=ja534:83.4><span class=root>samena manusāsahaṁ”. </span><br><p id=ja534:84.1><span class=root>“Kacci santo apacitā, </span><br><p id=ja534:84.2><span class=root>Asanto parivajjitā; </span><br><p id=ja534:84.3><span class=root>No ce dhammaṁ niraṅkatvā, </span><br><p id=ja534:84.4><span class=root>Adhammamanuvattasi”. </span><br><p id=ja534:85.1><span class=root>“Santo ca me apacitā, </span><br><p id=ja534:85.2><span class=root>asanto parivajjitā; </span><br><p id=ja534:85.3><span class=root>Dhammamevānuvattāmi, </span><br><p id=ja534:85.4><span class=root>adhammo me niraṅkato”. </span><br><p id=ja534:86.1><span class=root>“Kacci nānāgataṁ dīghaṁ, </span><br><p id=ja534:86.2><span class=root>samavekkhasi khattiya; </span><br><p id=ja534:86.3><span class=root>Kacci matto madanīye, </span><br><p id=ja534:86.4><span class=root>paralokaṁ na santasi”. </span><br><p id=ja534:87.1><span class=root>“Nāhaṁ anāgataṁ dīghaṁ, </span><br><p id=ja534:87.2><span class=root>samavekkhāmi pakkhima; </span><br><p id=ja534:87.3><span class=root>Ṭhito dasasu dhammesu, </span><br><p id=ja534:87.4><span class=root>paralokaṁ na santase. </span><br><p id=ja534:88.1><span class=root>Dānaṁ sīlaṁ pariccāgaṁ, </span><br><p id=ja534:88.2><span class=root>ajjavaṁ maddavaṁ tapaṁ; </span><br><p id=ja534:88.3><span class=root>Akkodhaṁ avihiṁsañca, </span><br><p id=ja534:88.4><span class=root>khantiñca avirodhanaṁ. </span><br><p id=ja534:89.1><span class=root>Iccete kusale dhamme, </span><br><p id=ja534:89.2><span class=root>ṭhite passāmi attani; </span><br><p id=ja534:89.3><span class=root>Tato me jāyate pīti, </span><br><p id=ja534:89.4><span class=root>somanassañcanappakaṁ. </span><br><p id=ja534:90.1><span class=root>Sumukho ca acintetvā, </span><br><p id=ja534:90.2><span class=root>visajji pharusaṁ giraṁ; </span><br><p id=ja534:90.3><span class=root>Bhāvadosamanaññāya, </span><br><p id=ja534:90.4><span class=root>asmākāyaṁ vihaṅgamo. </span><br><p id=ja534:91.1><span class=root>So kuddho pharusaṁ vācaṁ, </span><br><p id=ja534:91.2><span class=root>nicchāresi ayoniso; </span><br><p id=ja534:91.3><span class=root>Yānasmesu na vijjanti, </span><br><p id=ja534:91.4><span class=root>nayidaṁ paññavatāmiva”. </span><br><p id=ja534:92.1><span class=root>“Atthi me taṁ atisāraṁ, </span><br><p id=ja534:92.2><span class=root>vegena manujādhipa; </span><br><p id=ja534:92.3><span class=root>Dhataraṭṭhe ca baddhasmiṁ, </span><br><p id=ja534:92.4><span class=root>dukkhaṁ me vipulaṁ ahu. </span><br><p id=ja534:93.1><span class=root>Tvaṁ no pitāva puttānaṁ, </span><br><p id=ja534:93.2><span class=root>bhūtānaṁ dharaṇīriva; </span><br><p id=ja534:93.3><span class=root>Asmākaṁ adhipannānaṁ, </span><br><p id=ja534:93.4><span class=root>khamassu rājakuñjara”. </span><br><p id=ja534:94.1><span class=root>“Etaṁ te anumodāma, </span><br><p id=ja534:94.2><span class=root>yaṁ bhāvaṁ na nigūhasi; </span><br><p id=ja534:94.3><span class=root>Khilaṁ pabhindasi pakkhi, </span><br><p id=ja534:94.4><span class=root>ujukosi vihaṅgama. </span><br><p id=ja534:95.1><span class=root>Yaṁ kiñci ratanaṁ atthi, </span><br><p id=ja534:95.2><span class=root>kāsirājanivesane; </span><br><p id=ja534:95.3><span class=root>Rajataṁ jātarūpañca, </span><br><p id=ja534:95.4><span class=root>muttā veḷuriyā bahū. </span><br><p id=ja534:96.1><span class=root>Maṇayo saṅkhamuttā ca, </span><br><p id=ja534:96.2><span class=root>vatthakaṁ haricandanaṁ; </span><br><p id=ja534:96.3><span class=root>Ajinaṁ dantabhaṇḍañca, </span><br><p id=ja534:96.4><span class=root>lohaṁ kāḷāyasaṁ bahuṁ; </span><br><p id=ja534:96.5><span class=root>Etaṁ dadāmi vo vittaṁ, </span><br><p id=ja534:96.6><span class=root>issaraṁ vissajāmi vo”. </span><br><p id=ja534:97.1><span class=root>“Addhā apacitā tyamhā, </span><br><p id=ja534:97.2><span class=root>sakkatā ca rathesabha; </span><br><p id=ja534:97.3><span class=root>Dhammesu vattamānānaṁ, </span><br><p id=ja534:97.4><span class=root>tvaṁ no ācariyo bhava. </span><br><p id=ja534:98.1><span class=root>Ācariya samanuññātā, </span><br><p id=ja534:98.2><span class=root>Tayā anumatā mayaṁ; </span><br><p id=ja534:98.3><span class=root>Taṁ padakkhiṇato katvā, </span><br><p id=ja534:98.4><span class=root>Ñātiṁ passemurindama”. </span><br><p id=ja534:99.1><span class=root>Sabbarattiṁ cintayitvā, </span><br><p id=ja534:99.2><span class=root>mantayitvā yathātathaṁ; </span><br><p id=ja534:99.3><span class=root>Kāsirājā anuññāsi, </span><br><p id=ja534:99.4><span class=root>haṁsānaṁ pavaruttamaṁ. </span><br><p id=ja534:100.1><span class=root>Tato ratyā vivasāne, </span><br><p id=ja534:100.2><span class=root>sūriyuggamanaṁ pati; </span><br><p id=ja534:100.3><span class=root>Pekkhato kāsirājassa, </span><br><p id=ja534:100.4><span class=root>bhavanā te vigāhisuṁ. </span><br><p id=ja534:101.1><span class=root>Te aroge anuppatte, </span><br><p id=ja534:101.2><span class=root>disvāna parame dije; </span><br><p id=ja534:101.3><span class=root>Kekāti makaruṁ haṁsā, </span><br><p id=ja534:101.4><span class=root>puthusaddo ajāyatha. </span><br><p id=ja534:102.1><span class=root>Te patītā pamuttena, </span><br><p id=ja534:102.2><span class=root>bhattunā bhattugāravā; </span><br><p id=ja534:102.3><span class=root>Samantā parikiriṁsu, </span><br><p id=ja534:102.4><span class=root>aṇḍajā laddhapaccayā. </span><br><p id=ja534:103.1><span class=root>Evaṁ mittavataṁ atthā, </span><br><p id=ja534:103.2><span class=root>sabbe honti padakkhiṇā; </span><br><p id=ja534:103.3><span class=root>Haṁsā yathā dhataraṭṭhā, </span><br><p id=ja534:103.4><span class=root>ñātisaṅghaṁ upāgamunti. </span><br><p id=ja534:104.1><span class=root>Mahāhaṁsajātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>