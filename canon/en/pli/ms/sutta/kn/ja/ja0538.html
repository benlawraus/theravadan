<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0537.html>Previous</a><a href=/canon/en/pli/ms/sutta/kn/ja/ja0539.html>Next</a></div><p><div class=verse-container id=ja538:0.1><span>Jātaka </span></div><p><div class=verse-container id=ja538:0.2><span>Mahānipāta </span></div><p><div class=verse-container id=ja538:0.3><span>Mūgapakkhavagga </span></div><p><div class=verse-container id=ja538:0.4><span class=big-bold>1 Mūgapakkhajātaka </span></div><p><div class=verse-container id=ja538:1.1><span>“Mā paṇḍiccayaṁ vibhāvaya, </span></div><p><div class=verse-container id=ja538:1.2><span>Bālamato bhava sabbapāṇinaṁ; </span></div><p><div class=verse-container id=ja538:1.3><span>Sabbo taṁ jano ocināyatu, </span></div><p><div class=verse-container id=ja538:1.4><span>Evaṁ tava attho bhavissati”. </span></div><p><div class=verse-container id=ja538:2.1><span>“Karomi te taṁ vacanaṁ, </span></div><p><div class=verse-container id=ja538:2.2><span>yaṁ maṁ bhaṇasi devate; </span></div><p><div class=verse-container id=ja538:2.3><span>Atthakāmāsi me amma, </span></div><p><div class=verse-container id=ja538:2.4><span>hitakāmāsi devate”. </span></div><p><div class=verse-container id=ja538:3.1><span>“Kiṁ nu santaramānova, </span></div><p><div class=verse-container id=ja538:3.2><span>kāsuṁ khaṇasi sārathi; </span></div><p><div class=verse-container id=ja538:3.3><span>Puṭṭho me samma akkhāhi, </span></div><p><div class=verse-container id=ja538:3.4><span>kiṁ kāsuyā karissasi”. </span></div><p><div class=verse-container id=ja538:4.1><span>“Rañño mūgo ca pakkho ca, </span></div><p><div class=verse-container id=ja538:4.2><span>putto jāto acetaso; </span></div><p><div class=verse-container id=ja538:4.3><span>Somhi raññā samajjhiṭṭho, </span></div><p><div class=verse-container id=ja538:4.4><span>puttaṁ me nikhaṇaṁ vane”. </span></div><p><div class=verse-container id=ja538:5.1><span>“Na badhiro na mūgosmi, </span></div><p><div class=verse-container id=ja538:5.2><span>na pakkho na ca vīkalo; </span></div><p><div class=verse-container id=ja538:5.3><span>Adhammaṁ sārathi kayirā, </span></div><p><div class=verse-container id=ja538:5.4><span>mañce tvaṁ nikhaṇaṁ vane. </span></div><p><div class=verse-container id=ja538:6.1><span>Ūrū bāhuñca me passa, </span></div><p><div class=verse-container id=ja538:6.2><span>bhāsitañca suṇohi me; </span></div><p><div class=verse-container id=ja538:6.3><span>Adhammaṁ sārathi kayirā, </span></div><p><div class=verse-container id=ja538:6.4><span>mañce tvaṁ nikhaṇaṁ vane”. </span></div><p><div class=verse-container id=ja538:7.1><span>“Devatā nusi gandhabbo, </span></div><p><div class=verse-container id=ja538:7.2><span>adu sakko purindado; </span></div><p><div class=verse-container id=ja538:7.3><span>Ko vā tvaṁ kassa vā putto, </span></div><p><div class=verse-container id=ja538:7.4><span>kathaṁ jānemu taṁ mayaṁ”. </span></div><p><div class=verse-container id=ja538:8.1><span>“Namhi devo na gandhabbo, </span></div><p><div class=verse-container id=ja538:8.2><span>nāpi sakko purindado; </span></div><p><div class=verse-container id=ja538:8.3><span>Kāsirañño ahaṁ putto, </span></div><p><div class=verse-container id=ja538:8.4><span>yaṁ kāsuyā nikhaññasi. </span></div><p><div class=verse-container id=ja538:9.1><span>Tassa rañño ahaṁ putto, </span></div><p><div class=verse-container id=ja538:9.2><span>yaṁ tvaṁ sammūpajīvasi; </span></div><p><div class=verse-container id=ja538:9.3><span>Adhammaṁ sārathi kayirā, </span></div><p><div class=verse-container id=ja538:9.4><span>mañce tvaṁ nikhaṇaṁ vane. </span></div><p><div class=verse-container id=ja538:10.1><span>Yassa rukkhassa chāyāya, </span></div><p><div class=verse-container id=ja538:10.2><span>nisīdeyya sayeyya vā; </span></div><p><div class=verse-container id=ja538:10.3><span>Na tassa sākhaṁ bhañjeyya, </span></div><p><div class=verse-container id=ja538:10.4><span>mittadubbho hi pāpako. </span></div><p><div class=verse-container id=ja538:11.1><span>Yathā rukkho tathā rājā, </span></div><p><div class=verse-container id=ja538:11.2><span>yathā sākhā tathā ahaṁ; </span></div><p><div class=verse-container id=ja538:11.3><span>Yathā chāyūpago poso, </span></div><p><div class=verse-container id=ja538:11.4><span>evaṁ tvamasi sārathi; </span></div><p><div class=verse-container id=ja538:11.5><span>Adhammaṁ sārathi kayirā, </span></div><p><div class=verse-container id=ja538:11.6><span>mañce tvaṁ nikhaṇaṁ vane. </span></div><p><div class=verse-container id=ja538:12.1><span>Pahūtabhakkho bhavati, </span></div><p><div class=verse-container id=ja538:12.2><span>vippavuttho sakaṁ gharā; </span></div><p><div class=verse-container id=ja538:12.3><span>Bahū naṁ upajīvanti, </span></div><p><div class=verse-container id=ja538:12.4><span>yo mittānaṁ na dubbhati. </span></div><p><div class=verse-container id=ja538:13.1><span>Yaṁ yaṁ janapadaṁ yāti, </span></div><p><div class=verse-container id=ja538:13.2><span>nigame rājadhāniyo; </span></div><p><div class=verse-container id=ja538:13.3><span>Sabbattha pūjito hoti, </span></div><p><div class=verse-container id=ja538:13.4><span>yo mittānaṁ na dubbhati. </span></div><p><div class=verse-container id=ja538:14.1><span>Nāssa corā pasāhanti, </span></div><p><div class=verse-container id=ja538:14.2><span>nātimaññanti khattiyā; </span></div><p><div class=verse-container id=ja538:14.3><span>Sabbe amitte tarati, </span></div><p><div class=verse-container id=ja538:14.4><span>yo mittānaṁ na dubbhati. </span></div><p><div class=verse-container id=ja538:15.1><span>Akkuddho sagharaṁ eti, </span></div><p><div class=verse-container id=ja538:15.2><span>sabhāyaṁ paṭinandito; </span></div><p><div class=verse-container id=ja538:15.3><span>Ñātīnaṁ uttamo hoti, </span></div><p><div class=verse-container id=ja538:15.4><span>yo mittānaṁ na dubbhati. </span></div><p><div class=verse-container id=ja538:16.1><span>Sakkatvā sakkato hoti, </span></div><p><div class=verse-container id=ja538:16.2><span>garu hoti sagāravo; </span></div><p><div class=verse-container id=ja538:16.3><span>Vaṇṇakittibhato hoti, </span></div><p><div class=verse-container id=ja538:16.4><span>yo mittānaṁ na dubbhati. </span></div><p><div class=verse-container id=ja538:17.1><span>Pūjako labhate pūjaṁ, </span></div><p><div class=verse-container id=ja538:17.2><span>vandako paṭivandanaṁ; </span></div><p><div class=verse-container id=ja538:17.3><span>Yaso kittiñca pappoti, </span></div><p><div class=verse-container id=ja538:17.4><span>yo mittānaṁ na dubbhati. </span></div><p><div class=verse-container id=ja538:18.1><span>Aggi yathā pajjalati, </span></div><p><div class=verse-container id=ja538:18.2><span>devatāva virocati; </span></div><p><div class=verse-container id=ja538:18.3><span>Siriyā ajahito hoti, </span></div><p><div class=verse-container id=ja538:18.4><span>yo mittānaṁ na dubbhati. </span></div><p><div class=verse-container id=ja538:19.1><span>Gāvo tassa pajāyanti, </span></div><p><div class=verse-container id=ja538:19.2><span>khette vuttaṁ virūhati; </span></div><p><div class=verse-container id=ja538:19.3><span>Vuttānaṁ phalamasnāti, </span></div><p><div class=verse-container id=ja538:19.4><span>yo mittānaṁ na dubbhati. </span></div><p><div class=verse-container id=ja538:20.1><span>Darito pabbatāto vā, </span></div><p><div class=verse-container id=ja538:20.2><span>rukkhato patito naro; </span></div><p><div class=verse-container id=ja538:20.3><span>Cuto patiṭṭhaṁ labhati, </span></div><p><div class=verse-container id=ja538:20.4><span>yo mittānaṁ na dubbhati. </span></div><p><div class=verse-container id=ja538:21.1><span>Virūḷhamūlasantānaṁ, </span></div><p><div class=verse-container id=ja538:21.2><span>nigrodhamiva māluto; </span></div><p><div class=verse-container id=ja538:21.3><span>Amittā nappasāhanti, </span></div><p><div class=verse-container id=ja538:21.4><span>yo mittānaṁ na dubbhati”. </span></div><p><div class=verse-container id=ja538:22.1><span>“Ehi taṁ paṭinessāmi, </span></div><p><div class=verse-container id=ja538:22.2><span>rājaputta sakaṁ gharaṁ; </span></div><p><div class=verse-container id=ja538:22.3><span>Rajjaṁ kārehi bhaddante, </span></div><p><div class=verse-container id=ja538:22.4><span>kiṁ araññe karissasi”. </span></div><p><div class=verse-container id=ja538:23.1><span>“Alaṁ me tena rajjena, </span></div><p><div class=verse-container id=ja538:23.2><span>ñātakehi dhanena vā; </span></div><p><div class=verse-container id=ja538:23.3><span>Yaṁ me adhammacariyāya, </span></div><p><div class=verse-container id=ja538:23.4><span>rajjaṁ labbhetha sārathi”. </span></div><p><div class=verse-container id=ja538:24.1><span>“Puṇṇapattaṁ maṁ lābhehi, </span></div><p><div class=verse-container id=ja538:24.2><span>rājaputta ito gato; </span></div><p><div class=verse-container id=ja538:24.3><span>Pitā mātā ca me dajjuṁ, </span></div><p><div class=verse-container id=ja538:24.4><span>rājaputta tayī gate. </span></div><p><div class=verse-container id=ja538:25.1><span>Orodhā ca kumārā ca, </span></div><p><div class=verse-container id=ja538:25.2><span>vesiyānā ca brāhmaṇā; </span></div><p><div class=verse-container id=ja538:25.3><span>Tepi attamanā dajjuṁ, </span></div><p><div class=verse-container id=ja538:25.4><span>rājaputta tayī gate. </span></div><p><div class=verse-container id=ja538:26.1><span>Hatthārohā anīkaṭṭhā, </span></div><p><div class=verse-container id=ja538:26.2><span>rathikā pattikārakā; </span></div><p><div class=verse-container id=ja538:26.3><span>Tepi attamanā dajjuṁ, </span></div><p><div class=verse-container id=ja538:26.4><span>rājaputta tayī gate. </span></div><p><div class=verse-container id=ja538:27.1><span>Bahudhaññā jānapadā, </span></div><p><div class=verse-container id=ja538:27.2><span>negamā ca samāgatā; </span></div><p><div class=verse-container id=ja538:27.3><span>Upāyanāni me dajjuṁ, </span></div><p><div class=verse-container id=ja538:27.4><span>rājaputta tayī gate”. </span></div><p><div class=verse-container id=ja538:28.1><span>“Pitu mātu cahaṁ catto, </span></div><p><div class=verse-container id=ja538:28.2><span>raṭṭhassa nigamassa ca; </span></div><p><div class=verse-container id=ja538:28.3><span>Atho sabbakumārānaṁ, </span></div><p><div class=verse-container id=ja538:28.4><span>natthi mayhaṁ sakaṁ gharaṁ. </span></div><p><div class=verse-container id=ja538:29.1><span>Anuññāto ahaṁ matyā, </span></div><p><div class=verse-container id=ja538:29.2><span>sañcatto pitarā mahaṁ; </span></div><p><div class=verse-container id=ja538:29.3><span>Ekoraññe pabbajito, </span></div><p><div class=verse-container id=ja538:29.4><span>na kāme abhipatthaye. </span></div><p><div class=verse-container id=ja538:30.1><span>Api ataramānānaṁ, </span></div><p><div class=verse-container id=ja538:30.2><span>phalāsāva samijjhati; </span></div><p><div class=verse-container id=ja538:30.3><span>Vipakkabrahmacariyosmi, </span></div><p><div class=verse-container id=ja538:30.4><span>evaṁ jānāhi sārathi. </span></div><p><div class=verse-container id=ja538:31.1><span>Api ataramānānaṁ, </span></div><p><div class=verse-container id=ja538:31.2><span>sammadattho vipaccati; </span></div><p><div class=verse-container id=ja538:31.3><span>Vipakkabrahmacariyosmi, </span></div><p><div class=verse-container id=ja538:31.4><span>nikkhanto akutobhayo”. </span></div><p><div class=verse-container id=ja538:32.1><span>“Evaṁ vaggukatho santo, </span></div><p><div class=verse-container id=ja538:32.2><span>visaṭṭhavacano casi; </span></div><p><div class=verse-container id=ja538:32.3><span>Kasmā pitu ca mātucca, </span></div><p><div class=verse-container id=ja538:32.4><span>santike na bhaṇī tadā”. </span></div><p><div class=verse-container id=ja538:33.1><span>“Nāhaṁ asandhitā pakkho, </span></div><p><div class=verse-container id=ja538:33.2><span>na badhiro asotatā; </span></div><p><div class=verse-container id=ja538:33.3><span>Nāhaṁ ajivhatā mūgo, </span></div><p><div class=verse-container id=ja538:33.4><span>mā maṁ mūgamadhārayi. </span></div><p><div class=verse-container id=ja538:34.1><span>Purimaṁ sarāmahaṁ jātiṁ, </span></div><p><div class=verse-container id=ja538:34.2><span>yattha rajjamakārayiṁ; </span></div><p><div class=verse-container id=ja538:34.3><span>Kārayitvā tahiṁ rajjaṁ, </span></div><p><div class=verse-container id=ja538:34.4><span>pāpatthaṁ nirayaṁ bhusaṁ. </span></div><p><div class=verse-container id=ja538:35.1><span>Vīsatiñceva vassāni, </span></div><p><div class=verse-container id=ja538:35.2><span>tahiṁ rajjamakārayiṁ; </span></div><p><div class=verse-container id=ja538:35.3><span>Asītivassasahassāni, </span></div><p><div class=verse-container id=ja538:35.4><span>nirayamhi apaccisaṁ. </span></div><p><div class=verse-container id=ja538:36.1><span>Tassa rajjassahaṁ bhīto, </span></div><p><div class=verse-container id=ja538:36.2><span>mā maṁ rajjābhisecayuṁ; </span></div><p><div class=verse-container id=ja538:36.3><span>Tasmā pitu ca mātucca, </span></div><p><div class=verse-container id=ja538:36.4><span>santike na bhaṇiṁ tadā. </span></div><p><div class=verse-container id=ja538:37.1><span>Ucchaṅge maṁ nisādetvā, </span></div><p><div class=verse-container id=ja538:37.2><span>pitā atthānusāsati; </span></div><p><div class=verse-container id=ja538:37.3><span>Ekaṁ hanatha bandhatha, </span></div><p><div class=verse-container id=ja538:37.4><span>ekaṁ khārāpatacchikaṁ; </span></div><p><div class=verse-container id=ja538:37.5><span>Ekaṁ sūlasmiṁ uppetha, </span></div><p><div class=verse-container id=ja538:37.6><span>iccassa manusāsati. </span></div><p><div class=verse-container id=ja538:38.1><span>Tāyāhaṁ pharusaṁ sutvā, </span></div><p><div class=verse-container id=ja538:38.2><span>vācāyo samudīritā; </span></div><p><div class=verse-container id=ja538:38.3><span>Amūgo mūgavaṇṇena, </span></div><p><div class=verse-container id=ja538:38.4><span>apakkho pakkhasammato; </span></div><p><div class=verse-container id=ja538:38.5><span>Sake muttakarīsasmiṁ, </span></div><p><div class=verse-container id=ja538:38.6><span>acchāhaṁ samparipluto. </span></div><p><div class=verse-container id=ja538:39.1><span>Kasirañca parittañca, </span></div><p><div class=verse-container id=ja538:39.2><span>tañca dukkhena saṁyutaṁ; </span></div><p><div class=verse-container id=ja538:39.3><span>Komaṁ jīvitamāgamma, </span></div><p><div class=verse-container id=ja538:39.4><span>veraṁ kayirātha kenaci. </span></div><p><div class=verse-container id=ja538:40.1><span>Paññāya ca alābhena, </span></div><p><div class=verse-container id=ja538:40.2><span>dhammassa ca adassanā; </span></div><p><div class=verse-container id=ja538:40.3><span>Komaṁ jīvitamāgamma, </span></div><p><div class=verse-container id=ja538:40.4><span>veraṁ kayirātha kenaci. </span></div><p><div class=verse-container id=ja538:41.1><span>Api ataramānānaṁ, </span></div><p><div class=verse-container id=ja538:41.2><span>phalāsāva samijjhati; </span></div><p><div class=verse-container id=ja538:41.3><span>Vipakkabrahmacariyosmi, </span></div><p><div class=verse-container id=ja538:41.4><span>evaṁ jānāhi sārathi. </span></div><p><div class=verse-container id=ja538:42.1><span>Api ataramānānaṁ, </span></div><p><div class=verse-container id=ja538:42.2><span>sammadattho vipaccati; </span></div><p><div class=verse-container id=ja538:42.3><span>Vipakkabrahmacariyosmi, </span></div><p><div class=verse-container id=ja538:42.4><span>nikkhanto akutobhayo”. </span></div><p><div class=verse-container id=ja538:43.1><span>“Ahampi pabbajissāmi, </span></div><p><div class=verse-container id=ja538:43.2><span>rājaputta tavantike; </span></div><p><div class=verse-container id=ja538:43.3><span>Avhāyassu maṁ bhaddante, </span></div><p><div class=verse-container id=ja538:43.4><span>pabbajjā mama ruccati”. </span></div><p><div class=verse-container id=ja538:44.1><span>“Rathaṁ niyyādayitvāna, </span></div><p><div class=verse-container id=ja538:44.2><span>anaṇo ehi sārathi; </span></div><p><div class=verse-container id=ja538:44.3><span>Anaṇassa hi pabbajjā, </span></div><p><div class=verse-container id=ja538:44.4><span>etaṁ isīhi vaṇṇitaṁ”. </span></div><p><div class=verse-container id=ja538:45.1><span>“Yadeva tyāhaṁ vacanaṁ, </span></div><p><div class=verse-container id=ja538:45.2><span>akaraṁ bhaddamatthu te; </span></div><p><div class=verse-container id=ja538:45.3><span>Tadeva me tvaṁ vacanaṁ, </span></div><p><div class=verse-container id=ja538:45.4><span>yācito kattumarahasi. </span></div><p><div class=verse-container id=ja538:46.1><span>Idheva tāva acchassu, </span></div><p><div class=verse-container id=ja538:46.2><span>yāva rājānamānaye; </span></div><p><div class=verse-container id=ja538:46.3><span>Appeva te pitā disvā, </span></div><p><div class=verse-container id=ja538:46.4><span>patīto sumano siyā”. </span></div><p><div class=verse-container id=ja538:47.1><span>“Karomi tetaṁ vacanaṁ, </span></div><p><div class=verse-container id=ja538:47.2><span>yaṁ maṁ bhaṇasi sārathi; </span></div><p><div class=verse-container id=ja538:47.3><span>Ahampi daṭṭhukāmosmi, </span></div><p><div class=verse-container id=ja538:47.4><span>pitaraṁ me idhāgataṁ. </span></div><p><div class=verse-container id=ja538:48.1><span>Ehi samma nivattassu, </span></div><p><div class=verse-container id=ja538:48.2><span>kusalaṁ vajjāsi ñātinaṁ; </span></div><p><div class=verse-container id=ja538:48.3><span>Mātaraṁ pitaraṁ mayhaṁ, </span></div><p><div class=verse-container id=ja538:48.4><span>vutto vajjāsi vandanaṁ”. </span></div><p><div class=verse-container id=ja538:49.1><span>Tassa pāde gahetvāna, </span></div><p><div class=verse-container id=ja538:49.2><span>katvā ca naṁ padakkhiṇaṁ; </span></div><p><div class=verse-container id=ja538:49.3><span>Sārathi rathamāruyha, </span></div><p><div class=verse-container id=ja538:49.4><span>rājadvāraṁ upāgami. </span></div><p><div class=verse-container id=ja538:50.1><span>Suññaṁ mātā rathaṁ disvā, </span></div><p><div class=verse-container id=ja538:50.2><span>ekaṁ sārathimāgataṁ; </span></div><p><div class=verse-container id=ja538:50.3><span>Assupuṇṇehi nettehi, </span></div><p><div class=verse-container id=ja538:50.4><span>rodantī naṁ udikkhati. </span></div><p><div class=verse-container id=ja538:51.1><span>“Ayaṁ so sārathi eti, </span></div><p><div class=verse-container id=ja538:51.2><span>nihantvā mama atrajaṁ; </span></div><p><div class=verse-container id=ja538:51.3><span>Nihato nūna me putto, </span></div><p><div class=verse-container id=ja538:51.4><span>pathabyā bhūmivaḍḍhano. </span></div><p><div class=verse-container id=ja538:52.1><span>Amittā nūna nandanti, </span></div><p><div class=verse-container id=ja538:52.2><span>patītā nūna verino; </span></div><p><div class=verse-container id=ja538:52.3><span>Āgataṁ sārathiṁ disvā, </span></div><p><div class=verse-container id=ja538:52.4><span>nihantvā mama atrajaṁ”. </span></div><p><div class=verse-container id=ja538:53.1><span>Suññaṁ mātā rathaṁ disvā, </span></div><p><div class=verse-container id=ja538:53.2><span>ekaṁ sārathimāgataṁ; </span></div><p><div class=verse-container id=ja538:53.3><span>Assupuṇṇehi nettehi, </span></div><p><div class=verse-container id=ja538:53.4><span>rodantī paripucchi naṁ. </span></div><p><div class=verse-container id=ja538:54.1><span>“Kiṁ nu mūgo kiṁ nu pakkho, </span></div><p><div class=verse-container id=ja538:54.2><span>kiṁ nu so vilapī tadā; </span></div><p><div class=verse-container id=ja538:54.3><span>Nihaññamāno bhūmiyā, </span></div><p><div class=verse-container id=ja538:54.4><span>taṁ me akkhāhi sārathi. </span></div><p><div class=verse-container id=ja538:55.1><span>Kathaṁ hatthehi pādehi, </span></div><p><div class=verse-container id=ja538:55.2><span>mūgapakkho vivajjayi; </span></div><p><div class=verse-container id=ja538:55.3><span>Nihaññamāno bhūmiyā, </span></div><p><div class=verse-container id=ja538:55.4><span>taṁ me akkhāhi pucchito”. </span></div><p><div class=verse-container id=ja538:56.1><span>“Akkheyyaṁ te ahaṁ ayye, </span></div><p><div class=verse-container id=ja538:56.2><span>dajjāsi abhayaṁ mama; </span></div><p><div class=verse-container id=ja538:56.3><span>Yaṁ me sutaṁ vā diṭṭhaṁ vā, </span></div><p><div class=verse-container id=ja538:56.4><span>rājaputtassa santike”. </span></div><p><div class=verse-container id=ja538:57.1><span>“Abhayaṁ samma te dammi, </span></div><p><div class=verse-container id=ja538:57.2><span>abhīto bhaṇa sārathi; </span></div><p><div class=verse-container id=ja538:57.3><span>Yaṁ te sutaṁ vā diṭṭhaṁ vā, </span></div><p><div class=verse-container id=ja538:57.4><span>rājaputtassa santike”. </span></div><p><div class=verse-container id=ja538:58.1><span>“Na so mūgo na so pakkho, </span></div><p><div class=verse-container id=ja538:58.2><span>visaṭṭhavacano ca so; </span></div><p><div class=verse-container id=ja538:58.3><span>Rajjassa kira so bhīto, </span></div><p><div class=verse-container id=ja538:58.4><span>akarā ālaye bahū. </span></div><p><div class=verse-container id=ja538:59.1><span>Purimaṁ sarati so jātiṁ, </span></div><p><div class=verse-container id=ja538:59.2><span>yattha rajjamakārayi; </span></div><p><div class=verse-container id=ja538:59.3><span>Kārayitvā tahiṁ rajjaṁ, </span></div><p><div class=verse-container id=ja538:59.4><span>pāpattha nirayaṁ bhusaṁ. </span></div><p><div class=verse-container id=ja538:60.1><span>Vīsatiñceva vassāni, </span></div><p><div class=verse-container id=ja538:60.2><span>tahiṁ rajjamakārayi; </span></div><p><div class=verse-container id=ja538:60.3><span>Asītivassasahassāni, </span></div><p><div class=verse-container id=ja538:60.4><span>nirayamhi apacci so. </span></div><p><div class=verse-container id=ja538:61.1><span>Tassa rajjassa so bhīto, </span></div><p><div class=verse-container id=ja538:61.2><span>mā maṁ rajjābhisecayuṁ; </span></div><p><div class=verse-container id=ja538:61.3><span>Tasmā pitu ca mātucca, </span></div><p><div class=verse-container id=ja538:61.4><span>santike na bhaṇī tadā. </span></div><p><div class=verse-container id=ja538:62.1><span>Aṅgapaccaṅgasampanno, </span></div><p><div class=verse-container id=ja538:62.2><span>ārohapariṇāhavā; </span></div><p><div class=verse-container id=ja538:62.3><span>Visaṭṭhavacano pañño, </span></div><p><div class=verse-container id=ja538:62.4><span>magge saggassa tiṭṭhati. </span></div><p><div class=verse-container id=ja538:63.1><span>Sace tvaṁ daṭṭhukāmāsi, </span></div><p><div class=verse-container id=ja538:63.2><span>rājaputtaṁ tavatrajaṁ; </span></div><p><div class=verse-container id=ja538:63.3><span>Ehi taṁ pāpayissāmi, </span></div><p><div class=verse-container id=ja538:63.4><span>yattha sammati temiyo”. </span></div><p><div class=verse-container id=ja538:64.1><span>“Yojayantu rathe asse, </span></div><p><div class=verse-container id=ja538:64.2><span>Kacchaṁ nāgāna bandhatha; </span></div><p><div class=verse-container id=ja538:64.3><span>Udīrayantu saṅkhapaṇavā, </span></div><p><div class=verse-container id=ja538:64.4><span>Vādantu ekapokkharā. </span></div><p><div class=verse-container id=ja538:65.1><span>Vādantu bherī sannaddhā, </span></div><p><div class=verse-container id=ja538:65.2><span>vaggū vādantu dundubhī; </span></div><p><div class=verse-container id=ja538:65.3><span>Negamā ca maṁ anventu, </span></div><p><div class=verse-container id=ja538:65.4><span>gacchaṁ puttanivedako. </span></div><p><div class=verse-container id=ja538:66.1><span>Orodhā ca kumārā ca, </span></div><p><div class=verse-container id=ja538:66.2><span>vesiyānā ca brāhmaṇā; </span></div><p><div class=verse-container id=ja538:66.3><span>Khippaṁ yānāni yojentu, </span></div><p><div class=verse-container id=ja538:66.4><span>gacchaṁ puttanivedako. </span></div><p><div class=verse-container id=ja538:67.1><span>Hatthārohā anīkaṭṭhā, </span></div><p><div class=verse-container id=ja538:67.2><span>rathikā pattikārakā; </span></div><p><div class=verse-container id=ja538:67.3><span>Khippaṁ yānāni yojentu, </span></div><p><div class=verse-container id=ja538:67.4><span>gacchaṁ puttanivedako. </span></div><p><div class=verse-container id=ja538:68.1><span>Samāgatā jānapadā, </span></div><p><div class=verse-container id=ja538:68.2><span>negamā ca samāgatā; </span></div><p><div class=verse-container id=ja538:68.3><span>Khippaṁ yānāni yojentu, </span></div><p><div class=verse-container id=ja538:68.4><span>gacchaṁ puttanivedako”. </span></div><p><div class=verse-container id=ja538:69.1><span>Asse ca sārathī yutte, </span></div><p><div class=verse-container id=ja538:69.2><span>sindhave sīghavāhane; </span></div><p><div class=verse-container id=ja538:69.3><span>Rājadvāraṁ upāgacchuṁ, </span></div><p><div class=verse-container id=ja538:69.4><span>“yuttā deva ime hayā”. </span></div><p><div class=verse-container id=ja538:70.1><span>“Thūlā javena hāyanti, </span></div><p><div class=verse-container id=ja538:70.2><span>kisā hāyanti thāmunā; </span></div><p><div class=verse-container id=ja538:70.3><span>Kise thūle vivajjetvā, </span></div><p><div class=verse-container id=ja538:70.4><span>saṁsaṭṭhā yojitā hayā”. </span></div><p><div class=verse-container id=ja538:71.1><span>Tato rājā taramāno, </span></div><p><div class=verse-container id=ja538:71.2><span>yuttamāruyha sandanaṁ; </span></div><p><div class=verse-container id=ja538:71.3><span>Itthāgāraṁ ajjhabhāsi, </span></div><p><div class=verse-container id=ja538:71.4><span>“sabbāva anuyātha maṁ. </span></div><p><div class=verse-container id=ja538:72.1><span>Vālabījanimuṇhīsaṁ, </span></div><p><div class=verse-container id=ja538:72.2><span>khaggaṁ chattañca paṇḍaraṁ; </span></div><p><div class=verse-container id=ja538:72.3><span>Upādhī rathamāruyha, </span></div><p><div class=verse-container id=ja538:72.4><span>suvaṇṇehi alaṅkatā”. </span></div><p><div class=verse-container id=ja538:73.1><span>Tato sa rājā pāyāsi, </span></div><p><div class=verse-container id=ja538:73.2><span>purakkhatvāna sārathiṁ; </span></div><p><div class=verse-container id=ja538:73.3><span>Khippameva upāgacchi, </span></div><p><div class=verse-container id=ja538:73.4><span>yattha sammati temiyo. </span></div><p><div class=verse-container id=ja538:74.1><span>Tañca disvāna āyantaṁ, </span></div><p><div class=verse-container id=ja538:74.2><span>jalantamiva tejasā; </span></div><p><div class=verse-container id=ja538:74.3><span>Khattasaṅghaparibyūḷhaṁ, </span></div><p><div class=verse-container id=ja538:74.4><span>temiyo etadabravi. </span></div><p><div class=verse-container id=ja538:75.1><span>“Kacci nu tāta kusalaṁ, </span></div><p><div class=verse-container id=ja538:75.2><span>kacci tāta anāmayaṁ; </span></div><p><div class=verse-container id=ja538:75.3><span>Sabbā ca rājakaññāyo, </span></div><p><div class=verse-container id=ja538:75.4><span>arogā mayha mātaro”. </span></div><p><div class=verse-container id=ja538:76.1><span>“Kusalañceva me putta, </span></div><p><div class=verse-container id=ja538:76.2><span>atho putta anāmayaṁ; </span></div><p><div class=verse-container id=ja538:76.3><span>Sabbā ca rājakaññāyo, </span></div><p><div class=verse-container id=ja538:76.4><span>arogā tuyha mātaro”. </span></div><p><div class=verse-container id=ja538:77.1><span>“Kacci amajjapo tāta, </span></div><p><div class=verse-container id=ja538:77.2><span>kacci te suramappiyaṁ; </span></div><p><div class=verse-container id=ja538:77.3><span>Kacci sacce ca dhamme ca, </span></div><p><div class=verse-container id=ja538:77.4><span>dāne te ramate mano”. </span></div><p><div class=verse-container id=ja538:78.1><span>“Amajjapo ahaṁ putta, </span></div><p><div class=verse-container id=ja538:78.2><span>atho me suramappiyaṁ; </span></div><p><div class=verse-container id=ja538:78.3><span>Atho sacce ca dhamme ca, </span></div><p><div class=verse-container id=ja538:78.4><span>dāne me ramate mano”. </span></div><p><div class=verse-container id=ja538:79.1><span>“Kacci arogaṁ yoggaṁ te, </span></div><p><div class=verse-container id=ja538:79.2><span>kacci vahati vāhanaṁ; </span></div><p><div class=verse-container id=ja538:79.3><span>Kacci te byādhayo natthi, </span></div><p><div class=verse-container id=ja538:79.4><span>sarīrassupatāpanā”. </span></div><p><div class=verse-container id=ja538:80.1><span>“Atho arogaṁ yoggaṁ me, </span></div><p><div class=verse-container id=ja538:80.2><span>atho vahati vāhanaṁ; </span></div><p><div class=verse-container id=ja538:80.3><span>Atho me byādhayo natthi, </span></div><p><div class=verse-container id=ja538:80.4><span>sarīrassupatāpanā”. </span></div><p><div class=verse-container id=ja538:81.1><span>“Kacci antā ca te phītā, </span></div><p><div class=verse-container id=ja538:81.2><span>majjhe ca bahalā tava; </span></div><p><div class=verse-container id=ja538:81.3><span>Koṭṭhāgārañca kosañca, </span></div><p><div class=verse-container id=ja538:81.4><span>kacci te paṭisanthataṁ”. </span></div><p><div class=verse-container id=ja538:82.1><span>“Atho antā ca me phītā, </span></div><p><div class=verse-container id=ja538:82.2><span>majjhe ca bahalā mama; </span></div><p><div class=verse-container id=ja538:82.3><span>Koṭṭhāgārañca kosañca, </span></div><p><div class=verse-container id=ja538:82.4><span>sabbaṁ me paṭisanthataṁ”. </span></div><p><div class=verse-container id=ja538:83.1><span>“Svāgataṁ te mahārāja, </span></div><p><div class=verse-container id=ja538:83.2><span>atho te adurāgataṁ; </span></div><p><div class=verse-container id=ja538:83.3><span>Patiṭṭhapentu pallaṅkaṁ, </span></div><p><div class=verse-container id=ja538:83.4><span>yattha rājā nisakkati. </span></div><p><div class=verse-container id=ja538:84.1><span>Idheva te nisīdassu, </span></div><p><div class=verse-container id=ja538:84.2><span>niyate paṇṇasanthare; </span></div><p><div class=verse-container id=ja538:84.3><span>Etto udakamādāya, </span></div><p><div class=verse-container id=ja538:84.4><span>pāde pakkhālayassu te. </span></div><p><div class=verse-container id=ja538:85.1><span>Idampi paṇṇakaṁ mayhaṁ, </span></div><p><div class=verse-container id=ja538:85.2><span>randhaṁ rāja aloṇakaṁ; </span></div><p><div class=verse-container id=ja538:85.3><span>Paribhuñja mahārāja, </span></div><p><div class=verse-container id=ja538:85.4><span>pāhuno mesidhāgato”. </span></div><p><div class=verse-container id=ja538:86.1><span>“Na cāhaṁ paṇṇaṁ bhuñjāmi, </span></div><p><div class=verse-container id=ja538:86.2><span>Na hetaṁ mayha bhojanaṁ; </span></div><p><div class=verse-container id=ja538:86.3><span>Sālīnaṁ odanaṁ bhuñje, </span></div><p><div class=verse-container id=ja538:86.4><span>Suciṁ maṁsūpasecanaṁ”. </span></div><p><div class=verse-container id=ja538:87.1><span>“Accherakaṁ maṁ paṭibhāti, </span></div><p><div class=verse-container id=ja538:87.2><span>ekakampi rahogataṁ; </span></div><p><div class=verse-container id=ja538:87.3><span>Edisaṁ bhuñjamānānaṁ, </span></div><p><div class=verse-container id=ja538:87.4><span>kena vaṇṇo pasīdati”. </span></div><p><div class=verse-container id=ja538:88.1><span>“Eko rāja nipajjāmi, </span></div><p><div class=verse-container id=ja538:88.2><span>niyate paṇṇasanthare; </span></div><p><div class=verse-container id=ja538:88.3><span>Tāya me ekaseyyāya, </span></div><p><div class=verse-container id=ja538:88.4><span>rāja vaṇṇo pasīdati. </span></div><p><div class=verse-container id=ja538:89.1><span>Na ca nettiṁsabandhā me, </span></div><p><div class=verse-container id=ja538:89.2><span>rājarakkhā upaṭṭhitā; </span></div><p><div class=verse-container id=ja538:89.3><span>Tāya me sukhaseyyāya, </span></div><p><div class=verse-container id=ja538:89.4><span>rāja vaṇṇo pasīdati. </span></div><p><div class=verse-container id=ja538:90.1><span>Atītaṁ nānusocāmi, </span></div><p><div class=verse-container id=ja538:90.2><span>nappajappāmināgataṁ; </span></div><p><div class=verse-container id=ja538:90.3><span>Paccuppannena yāpemi, </span></div><p><div class=verse-container id=ja538:90.4><span>tena vaṇṇo pasīdati. </span></div><p><div class=verse-container id=ja538:91.1><span>Anāgatappajappāya, </span></div><p><div class=verse-container id=ja538:91.2><span>atītassānusocanā; </span></div><p><div class=verse-container id=ja538:91.3><span>Etena bālā sussanti, </span></div><p><div class=verse-container id=ja538:91.4><span>naḷova harito luto”. </span></div><p><div class=verse-container id=ja538:92.1><span>“Hatthānīkaṁ rathānīkaṁ, </span></div><p><div class=verse-container id=ja538:92.2><span>asse pattī ca vammino; </span></div><p><div class=verse-container id=ja538:92.3><span>Nivesanāni rammāni, </span></div><p><div class=verse-container id=ja538:92.4><span>ahaṁ putta dadāmi te. </span></div><p><div class=verse-container id=ja538:93.1><span>Itthāgārampi te dammi, </span></div><p><div class=verse-container id=ja538:93.2><span>sabbālaṅkārabhūsitaṁ; </span></div><p><div class=verse-container id=ja538:93.3><span>Tā putta paṭipajjassu, </span></div><p><div class=verse-container id=ja538:93.4><span>tvaṁ no rājā bhavissasi. </span></div><p><div class=verse-container id=ja538:94.1><span>Kusalā naccagītassa, </span></div><p><div class=verse-container id=ja538:94.2><span>sikkhitā cāturitthiyo; </span></div><p><div class=verse-container id=ja538:94.3><span>Kāme taṁ ramayissanti, </span></div><p><div class=verse-container id=ja538:94.4><span>kiṁ araññe karissasi. </span></div><p><div class=verse-container id=ja538:95.1><span>Paṭirājūhi te kaññā, </span></div><p><div class=verse-container id=ja538:95.2><span>ānayissaṁ alaṅkatā; </span></div><p><div class=verse-container id=ja538:95.3><span>Tāsu putte janetvāna, </span></div><p><div class=verse-container id=ja538:95.4><span>atha pacchā pabbajissasi. </span></div><p><div class=verse-container id=ja538:96.1><span>Yuvā ca daharo cāsi, </span></div><p><div class=verse-container id=ja538:96.2><span>paṭhamuppattiko susu; </span></div><p><div class=verse-container id=ja538:96.3><span>Rajjaṁ kārehi bhaddante, </span></div><p><div class=verse-container id=ja538:96.4><span>kiṁ araññe karissasi”. </span></div><p><div class=verse-container id=ja538:97.1><span>“Yuvā care brahmacariyaṁ, </span></div><p><div class=verse-container id=ja538:97.2><span>brahmacārī yuvā siyā; </span></div><p><div class=verse-container id=ja538:97.3><span>Daharassa hi pabbajjā, </span></div><p><div class=verse-container id=ja538:97.4><span>etaṁ isīhi vaṇṇitaṁ. </span></div><p><div class=verse-container id=ja538:98.1><span>Yuvā care brahmacariyaṁ, </span></div><p><div class=verse-container id=ja538:98.2><span>brahmacārī yuvā siyā; </span></div><p><div class=verse-container id=ja538:98.3><span>Brahmacariyaṁ carissāmi, </span></div><p><div class=verse-container id=ja538:98.4><span>nāhaṁ rajjena matthiko. </span></div><p><div class=verse-container id=ja538:99.1><span>Passāmi vohaṁ daharaṁ, </span></div><p><div class=verse-container id=ja538:99.2><span>amma tāta vadantaraṁ; </span></div><p><div class=verse-container id=ja538:99.3><span>Kicchāladdhaṁ piyaṁ puttaṁ, </span></div><p><div class=verse-container id=ja538:99.4><span>appatvāva jaraṁ mataṁ. </span></div><p><div class=verse-container id=ja538:100.1><span>Passāmi vohaṁ dahariṁ, </span></div><p><div class=verse-container id=ja538:100.2><span>kumāriṁ cārudassaniṁ; </span></div><p><div class=verse-container id=ja538:100.3><span>Navavaṁsakaḷīraṁva, </span></div><p><div class=verse-container id=ja538:100.4><span>paluggaṁ jīvitakkhayaṁ. </span></div><p><div class=verse-container id=ja538:101.1><span>Daharāpi hi miyyanti, </span></div><p><div class=verse-container id=ja538:101.2><span>narā ca atha nāriyo; </span></div><p><div class=verse-container id=ja538:101.3><span>Tattha ko vissase poso, </span></div><p><div class=verse-container id=ja538:101.4><span>daharomhīti jīvite. </span></div><p><div class=verse-container id=ja538:102.1><span>Yassa ratyā vivasāne, </span></div><p><div class=verse-container id=ja538:102.2><span>āyu appataraṁ siyā; </span></div><p><div class=verse-container id=ja538:102.3><span>Appodakeva macchānaṁ, </span></div><p><div class=verse-container id=ja538:102.4><span>kiṁ nu komārakaṁ tahiṁ. </span></div><p><div class=verse-container id=ja538:103.1><span>Niccamabbhāhato loko, </span></div><p><div class=verse-container id=ja538:103.2><span>niccañca parivārito; </span></div><p><div class=verse-container id=ja538:103.3><span>Amoghāsu vajantīsu, </span></div><p><div class=verse-container id=ja538:103.4><span>kiṁ maṁ rajjebhisiñcasi”. </span></div><p><div class=verse-container id=ja538:104.1><span>“Kena mabbhāhato loko, </span></div><p><div class=verse-container id=ja538:104.2><span>kena ca parivārito; </span></div><p><div class=verse-container id=ja538:104.3><span>Kāyo amoghā gacchanti, </span></div><p><div class=verse-container id=ja538:104.4><span>taṁ me akkhāhi pucchito”. </span></div><p><div class=verse-container id=ja538:105.1><span>“Maccunābbhāhato loko, </span></div><p><div class=verse-container id=ja538:105.2><span>jarāya parivārito; </span></div><p><div class=verse-container id=ja538:105.3><span>Ratyo amoghā gacchanti, </span></div><p><div class=verse-container id=ja538:105.4><span>evaṁ jānāhi khattiya. </span></div><p><div class=verse-container id=ja538:106.1><span>Yathāpi tante vitate, </span></div><p><div class=verse-container id=ja538:106.2><span>yaṁ yadevūpaviyyati; </span></div><p><div class=verse-container id=ja538:106.3><span>Appakaṁ hoti vetabbaṁ, </span></div><p><div class=verse-container id=ja538:106.4><span>evaṁ maccāna jīvitaṁ. </span></div><p><div class=verse-container id=ja538:107.1><span>Yathā vārivaho pūro, </span></div><p><div class=verse-container id=ja538:107.2><span>gacchannupanivattati; </span></div><p><div class=verse-container id=ja538:107.3><span>Evamāyu manussānaṁ, </span></div><p><div class=verse-container id=ja538:107.4><span>gacchannupanivattati. </span></div><p><div class=verse-container id=ja538:108.1><span>Yathā vārivaho pūro, </span></div><p><div class=verse-container id=ja538:108.2><span>vahe rukkhepakūlaje; </span></div><p><div class=verse-container id=ja538:108.3><span>Evaṁ jarāmaraṇena, </span></div><p><div class=verse-container id=ja538:108.4><span>vuyhante sabbapāṇino”. </span></div><p><div class=verse-container id=ja538:109.1><span>“Hatthānīkaṁ rathānīkaṁ, </span></div><p><div class=verse-container id=ja538:109.2><span>asse pattī ca vammino; </span></div><p><div class=verse-container id=ja538:109.3><span>Nivesanāni rammāni, </span></div><p><div class=verse-container id=ja538:109.4><span>ahaṁ putta dadāmi te. </span></div><p><div class=verse-container id=ja538:110.1><span>Itthāgārampi te dammi, </span></div><p><div class=verse-container id=ja538:110.2><span>sabbālaṅkārabhūsitaṁ; </span></div><p><div class=verse-container id=ja538:110.3><span>Tā putta paṭipajjassu, </span></div><p><div class=verse-container id=ja538:110.4><span>tvaṁ no rājā bhavissasi. </span></div><p><div class=verse-container id=ja538:111.1><span>Kusalā naccagītassa, </span></div><p><div class=verse-container id=ja538:111.2><span>sikkhitā cāturitthiyo; </span></div><p><div class=verse-container id=ja538:111.3><span>Kāme taṁ ramayissanti, </span></div><p><div class=verse-container id=ja538:111.4><span>kiṁ araññe karissasi. </span></div><p><div class=verse-container id=ja538:112.1><span>Paṭirājūhi te kaññā, </span></div><p><div class=verse-container id=ja538:112.2><span>ānayissaṁ alaṅkatā; </span></div><p><div class=verse-container id=ja538:112.3><span>Tāsu putte janetvāna, </span></div><p><div class=verse-container id=ja538:112.4><span>atha pacchā pabbajissasi. </span></div><p><div class=verse-container id=ja538:113.1><span>Yuvā ca daharo cāsi, </span></div><p><div class=verse-container id=ja538:113.2><span>paṭhamuppattiko susu; </span></div><p><div class=verse-container id=ja538:113.3><span>Rajjaṁ kārehi bhaddante, </span></div><p><div class=verse-container id=ja538:113.4><span>kiṁ araññe karissasi. </span></div><p><div class=verse-container id=ja538:114.1><span>Koṭṭhāgārañca kosañca, </span></div><p><div class=verse-container id=ja538:114.2><span>vāhanāni balāni ca; </span></div><p><div class=verse-container id=ja538:114.3><span>Nivesanāni rammāni, </span></div><p><div class=verse-container id=ja538:114.4><span>ahaṁ putta dadāmi te. </span></div><p><div class=verse-container id=ja538:115.1><span>Gomaṇḍalaparibyūḷho, </span></div><p><div class=verse-container id=ja538:115.2><span>dāsisaṅghapurakkhato; </span></div><p><div class=verse-container id=ja538:115.3><span>Rajjaṁ kārehi bhaddante, </span></div><p><div class=verse-container id=ja538:115.4><span>kiṁ araññe karissasi”. </span></div><p><div class=verse-container id=ja538:116.1><span>“Kiṁ dhanena yaṁ khīyetha, </span></div><p><div class=verse-container id=ja538:116.2><span>Kiṁ bhariyāya marissati; </span></div><p><div class=verse-container id=ja538:116.3><span>Kiṁ yobbanena jiṇṇena, </span></div><p><div class=verse-container id=ja538:116.4><span>Yaṁ jarāyābhibhuyyati. </span></div><p><div class=verse-container id=ja538:117.1><span>Tattha kā nandi kā khiḍḍā, </span></div><p><div class=verse-container id=ja538:117.2><span>kā rati kā dhanesanā; </span></div><p><div class=verse-container id=ja538:117.3><span>Kiṁ me puttehi dārehi, </span></div><p><div class=verse-container id=ja538:117.4><span>rāja muttosmi bandhanā. </span></div><p><div class=verse-container id=ja538:118.1><span>Yohaṁ evaṁ pajānāmi, </span></div><p><div class=verse-container id=ja538:118.2><span>maccu me nappamajjati; </span></div><p><div class=verse-container id=ja538:118.3><span>Antakenādhipannassa, </span></div><p><div class=verse-container id=ja538:118.4><span>kā ratī kā dhanesanā. </span></div><p><div class=verse-container id=ja538:119.1><span>Phalānamiva pakkānaṁ, </span></div><p><div class=verse-container id=ja538:119.2><span>niccaṁ patanato bhayaṁ; </span></div><p><div class=verse-container id=ja538:119.3><span>Evaṁ jātāna maccānaṁ, </span></div><p><div class=verse-container id=ja538:119.4><span>niccaṁ maraṇato bhayaṁ. </span></div><p><div class=verse-container id=ja538:120.1><span>Sāyameke na dissanti, </span></div><p><div class=verse-container id=ja538:120.2><span>pāto diṭṭhā bahū janā; </span></div><p><div class=verse-container id=ja538:120.3><span>Pāto eke na dissanti, </span></div><p><div class=verse-container id=ja538:120.4><span>sāyaṁ diṭṭhā bahū janā. </span></div><p><div class=verse-container id=ja538:121.1><span>Ajjeva kiccaṁ ātapaṁ, </span></div><p><div class=verse-container id=ja538:121.2><span>ko jaññā maraṇaṁ suve; </span></div><p><div class=verse-container id=ja538:121.3><span>Na hi no saṅgaraṁ tena, </span></div><p><div class=verse-container id=ja538:121.4><span>mahāsenena maccunā. </span></div><p><div class=verse-container id=ja538:122.1><span>Corā dhanassa patthenti, </span></div><p><div class=verse-container id=ja538:122.2><span>rāja muttosmi bandhanā; </span></div><p><div class=verse-container id=ja538:122.3><span>Ehi rāja nivattassu, </span></div><p><div class=verse-container id=ja538:122.4><span>nāhaṁ rajjena matthiko”ti. </span></div><p><div class=verse-container id=ja538:123.1><span>Mūgapakkhajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0537.html>Previous</a><a href=/canon/en/pli/ms/sutta/kn/ja/ja0539.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>