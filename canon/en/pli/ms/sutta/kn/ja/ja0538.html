<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0537.html>Previous</a><a href=/canon/en/pli/ms/sutta/kn/ja/ja0539.html>Next</a></div><p id=ja538:0.1><span class=root>Jātaka </span><br><p id=ja538:0.2><span class=root>Mahānipāta </span><br><p id=ja538:0.3><span class=root>Mūgapakkhavagga </span><br><p id=ja538:0.4><span class="root big-bold">1 Mūgapakkhajātaka </span><br><p id=ja538:1.1><span class=root>“Mā paṇḍiccayaṁ vibhāvaya, </span><br><p id=ja538:1.2><span class=root>Bālamato bhava sabbapāṇinaṁ; </span><br><p id=ja538:1.3><span class=root>Sabbo taṁ jano ocināyatu, </span><br><p id=ja538:1.4><span class=root>Evaṁ tava attho bhavissati”. </span><br><p id=ja538:2.1><span class=root>“Karomi te taṁ vacanaṁ, </span><br><p id=ja538:2.2><span class=root>yaṁ maṁ bhaṇasi devate; </span><br><p id=ja538:2.3><span class=root>Atthakāmāsi me amma, </span><br><p id=ja538:2.4><span class=root>hitakāmāsi devate”. </span><br><p id=ja538:3.1><span class=root>“Kiṁ nu santaramānova, </span><br><p id=ja538:3.2><span class=root>kāsuṁ khaṇasi sārathi; </span><br><p id=ja538:3.3><span class=root>Puṭṭho me samma akkhāhi, </span><br><p id=ja538:3.4><span class=root>kiṁ kāsuyā karissasi”. </span><br><p id=ja538:4.1><span class=root>“Rañño mūgo ca pakkho ca, </span><br><p id=ja538:4.2><span class=root>putto jāto acetaso; </span><br><p id=ja538:4.3><span class=root>Somhi raññā samajjhiṭṭho, </span><br><p id=ja538:4.4><span class=root>puttaṁ me nikhaṇaṁ vane”. </span><br><p id=ja538:5.1><span class=root>“Na badhiro na mūgosmi, </span><br><p id=ja538:5.2><span class=root>na pakkho na ca vīkalo; </span><br><p id=ja538:5.3><span class=root>Adhammaṁ sārathi kayirā, </span><br><p id=ja538:5.4><span class=root>mañce tvaṁ nikhaṇaṁ vane. </span><br><p id=ja538:6.1><span class=root>Ūrū bāhuñca me passa, </span><br><p id=ja538:6.2><span class=root>bhāsitañca suṇohi me; </span><br><p id=ja538:6.3><span class=root>Adhammaṁ sārathi kayirā, </span><br><p id=ja538:6.4><span class=root>mañce tvaṁ nikhaṇaṁ vane”. </span><br><p id=ja538:7.1><span class=root>“Devatā nusi gandhabbo, </span><br><p id=ja538:7.2><span class=root>adu sakko purindado; </span><br><p id=ja538:7.3><span class=root>Ko vā tvaṁ kassa vā putto, </span><br><p id=ja538:7.4><span class=root>kathaṁ jānemu taṁ mayaṁ”. </span><br><p id=ja538:8.1><span class=root>“Namhi devo na gandhabbo, </span><br><p id=ja538:8.2><span class=root>nāpi sakko purindado; </span><br><p id=ja538:8.3><span class=root>Kāsirañño ahaṁ putto, </span><br><p id=ja538:8.4><span class=root>yaṁ kāsuyā nikhaññasi. </span><br><p id=ja538:9.1><span class=root>Tassa rañño ahaṁ putto, </span><br><p id=ja538:9.2><span class=root>yaṁ tvaṁ sammūpajīvasi; </span><br><p id=ja538:9.3><span class=root>Adhammaṁ sārathi kayirā, </span><br><p id=ja538:9.4><span class=root>mañce tvaṁ nikhaṇaṁ vane. </span><br><p id=ja538:10.1><span class=root>Yassa rukkhassa chāyāya, </span><br><p id=ja538:10.2><span class=root>nisīdeyya sayeyya vā; </span><br><p id=ja538:10.3><span class=root>Na tassa sākhaṁ bhañjeyya, </span><br><p id=ja538:10.4><span class=root>mittadubbho hi pāpako. </span><br><p id=ja538:11.1><span class=root>Yathā rukkho tathā rājā, </span><br><p id=ja538:11.2><span class=root>yathā sākhā tathā ahaṁ; </span><br><p id=ja538:11.3><span class=root>Yathā chāyūpago poso, </span><br><p id=ja538:11.4><span class=root>evaṁ tvamasi sārathi; </span><br><p id=ja538:11.5><span class=root>Adhammaṁ sārathi kayirā, </span><br><p id=ja538:11.6><span class=root>mañce tvaṁ nikhaṇaṁ vane. </span><br><p id=ja538:12.1><span class=root>Pahūtabhakkho bhavati, </span><br><p id=ja538:12.2><span class=root>vippavuttho sakaṁ gharā; </span><br><p id=ja538:12.3><span class=root>Bahū naṁ upajīvanti, </span><br><p id=ja538:12.4><span class=root>yo mittānaṁ na dubbhati. </span><br><p id=ja538:13.1><span class=root>Yaṁ yaṁ janapadaṁ yāti, </span><br><p id=ja538:13.2><span class=root>nigame rājadhāniyo; </span><br><p id=ja538:13.3><span class=root>Sabbattha pūjito hoti, </span><br><p id=ja538:13.4><span class=root>yo mittānaṁ na dubbhati. </span><br><p id=ja538:14.1><span class=root>Nāssa corā pasāhanti, </span><br><p id=ja538:14.2><span class=root>nātimaññanti khattiyā; </span><br><p id=ja538:14.3><span class=root>Sabbe amitte tarati, </span><br><p id=ja538:14.4><span class=root>yo mittānaṁ na dubbhati. </span><br><p id=ja538:15.1><span class=root>Akkuddho sagharaṁ eti, </span><br><p id=ja538:15.2><span class=root>sabhāyaṁ paṭinandito; </span><br><p id=ja538:15.3><span class=root>Ñātīnaṁ uttamo hoti, </span><br><p id=ja538:15.4><span class=root>yo mittānaṁ na dubbhati. </span><br><p id=ja538:16.1><span class=root>Sakkatvā sakkato hoti, </span><br><p id=ja538:16.2><span class=root>garu hoti sagāravo; </span><br><p id=ja538:16.3><span class=root>Vaṇṇakittibhato hoti, </span><br><p id=ja538:16.4><span class=root>yo mittānaṁ na dubbhati. </span><br><p id=ja538:17.1><span class=root>Pūjako labhate pūjaṁ, </span><br><p id=ja538:17.2><span class=root>vandako paṭivandanaṁ; </span><br><p id=ja538:17.3><span class=root>Yaso kittiñca pappoti, </span><br><p id=ja538:17.4><span class=root>yo mittānaṁ na dubbhati. </span><br><p id=ja538:18.1><span class=root>Aggi yathā pajjalati, </span><br><p id=ja538:18.2><span class=root>devatāva virocati; </span><br><p id=ja538:18.3><span class=root>Siriyā ajahito hoti, </span><br><p id=ja538:18.4><span class=root>yo mittānaṁ na dubbhati. </span><br><p id=ja538:19.1><span class=root>Gāvo tassa pajāyanti, </span><br><p id=ja538:19.2><span class=root>khette vuttaṁ virūhati; </span><br><p id=ja538:19.3><span class=root>Vuttānaṁ phalamasnāti, </span><br><p id=ja538:19.4><span class=root>yo mittānaṁ na dubbhati. </span><br><p id=ja538:20.1><span class=root>Darito pabbatāto vā, </span><br><p id=ja538:20.2><span class=root>rukkhato patito naro; </span><br><p id=ja538:20.3><span class=root>Cuto patiṭṭhaṁ labhati, </span><br><p id=ja538:20.4><span class=root>yo mittānaṁ na dubbhati. </span><br><p id=ja538:21.1><span class=root>Virūḷhamūlasantānaṁ, </span><br><p id=ja538:21.2><span class=root>nigrodhamiva māluto; </span><br><p id=ja538:21.3><span class=root>Amittā nappasāhanti, </span><br><p id=ja538:21.4><span class=root>yo mittānaṁ na dubbhati”. </span><br><p id=ja538:22.1><span class=root>“Ehi taṁ paṭinessāmi, </span><br><p id=ja538:22.2><span class=root>rājaputta sakaṁ gharaṁ; </span><br><p id=ja538:22.3><span class=root>Rajjaṁ kārehi bhaddante, </span><br><p id=ja538:22.4><span class=root>kiṁ araññe karissasi”. </span><br><p id=ja538:23.1><span class=root>“Alaṁ me tena rajjena, </span><br><p id=ja538:23.2><span class=root>ñātakehi dhanena vā; </span><br><p id=ja538:23.3><span class=root>Yaṁ me adhammacariyāya, </span><br><p id=ja538:23.4><span class=root>rajjaṁ labbhetha sārathi”. </span><br><p id=ja538:24.1><span class=root>“Puṇṇapattaṁ maṁ lābhehi, </span><br><p id=ja538:24.2><span class=root>rājaputta ito gato; </span><br><p id=ja538:24.3><span class=root>Pitā mātā ca me dajjuṁ, </span><br><p id=ja538:24.4><span class=root>rājaputta tayī gate. </span><br><p id=ja538:25.1><span class=root>Orodhā ca kumārā ca, </span><br><p id=ja538:25.2><span class=root>vesiyānā ca brāhmaṇā; </span><br><p id=ja538:25.3><span class=root>Tepi attamanā dajjuṁ, </span><br><p id=ja538:25.4><span class=root>rājaputta tayī gate. </span><br><p id=ja538:26.1><span class=root>Hatthārohā anīkaṭṭhā, </span><br><p id=ja538:26.2><span class=root>rathikā pattikārakā; </span><br><p id=ja538:26.3><span class=root>Tepi attamanā dajjuṁ, </span><br><p id=ja538:26.4><span class=root>rājaputta tayī gate. </span><br><p id=ja538:27.1><span class=root>Bahudhaññā jānapadā, </span><br><p id=ja538:27.2><span class=root>negamā ca samāgatā; </span><br><p id=ja538:27.3><span class=root>Upāyanāni me dajjuṁ, </span><br><p id=ja538:27.4><span class=root>rājaputta tayī gate”. </span><br><p id=ja538:28.1><span class=root>“Pitu mātu cahaṁ catto, </span><br><p id=ja538:28.2><span class=root>raṭṭhassa nigamassa ca; </span><br><p id=ja538:28.3><span class=root>Atho sabbakumārānaṁ, </span><br><p id=ja538:28.4><span class=root>natthi mayhaṁ sakaṁ gharaṁ. </span><br><p id=ja538:29.1><span class=root>Anuññāto ahaṁ matyā, </span><br><p id=ja538:29.2><span class=root>sañcatto pitarā mahaṁ; </span><br><p id=ja538:29.3><span class=root>Ekoraññe pabbajito, </span><br><p id=ja538:29.4><span class=root>na kāme abhipatthaye. </span><br><p id=ja538:30.1><span class=root>Api ataramānānaṁ, </span><br><p id=ja538:30.2><span class=root>phalāsāva samijjhati; </span><br><p id=ja538:30.3><span class=root>Vipakkabrahmacariyosmi, </span><br><p id=ja538:30.4><span class=root>evaṁ jānāhi sārathi. </span><br><p id=ja538:31.1><span class=root>Api ataramānānaṁ, </span><br><p id=ja538:31.2><span class=root>sammadattho vipaccati; </span><br><p id=ja538:31.3><span class=root>Vipakkabrahmacariyosmi, </span><br><p id=ja538:31.4><span class=root>nikkhanto akutobhayo”. </span><br><p id=ja538:32.1><span class=root>“Evaṁ vaggukatho santo, </span><br><p id=ja538:32.2><span class=root>visaṭṭhavacano casi; </span><br><p id=ja538:32.3><span class=root>Kasmā pitu ca mātucca, </span><br><p id=ja538:32.4><span class=root>santike na bhaṇī tadā”. </span><br><p id=ja538:33.1><span class=root>“Nāhaṁ asandhitā pakkho, </span><br><p id=ja538:33.2><span class=root>na badhiro asotatā; </span><br><p id=ja538:33.3><span class=root>Nāhaṁ ajivhatā mūgo, </span><br><p id=ja538:33.4><span class=root>mā maṁ mūgamadhārayi. </span><br><p id=ja538:34.1><span class=root>Purimaṁ sarāmahaṁ jātiṁ, </span><br><p id=ja538:34.2><span class=root>yattha rajjamakārayiṁ; </span><br><p id=ja538:34.3><span class=root>Kārayitvā tahiṁ rajjaṁ, </span><br><p id=ja538:34.4><span class=root>pāpatthaṁ nirayaṁ bhusaṁ. </span><br><p id=ja538:35.1><span class=root>Vīsatiñceva vassāni, </span><br><p id=ja538:35.2><span class=root>tahiṁ rajjamakārayiṁ; </span><br><p id=ja538:35.3><span class=root>Asītivassasahassāni, </span><br><p id=ja538:35.4><span class=root>nirayamhi apaccisaṁ. </span><br><p id=ja538:36.1><span class=root>Tassa rajjassahaṁ bhīto, </span><br><p id=ja538:36.2><span class=root>mā maṁ rajjābhisecayuṁ; </span><br><p id=ja538:36.3><span class=root>Tasmā pitu ca mātucca, </span><br><p id=ja538:36.4><span class=root>santike na bhaṇiṁ tadā. </span><br><p id=ja538:37.1><span class=root>Ucchaṅge maṁ nisādetvā, </span><br><p id=ja538:37.2><span class=root>pitā atthānusāsati; </span><br><p id=ja538:37.3><span class=root>Ekaṁ hanatha bandhatha, </span><br><p id=ja538:37.4><span class=root>ekaṁ khārāpatacchikaṁ; </span><br><p id=ja538:37.5><span class=root>Ekaṁ sūlasmiṁ uppetha, </span><br><p id=ja538:37.6><span class=root>iccassa manusāsati. </span><br><p id=ja538:38.1><span class=root>Tāyāhaṁ pharusaṁ sutvā, </span><br><p id=ja538:38.2><span class=root>vācāyo samudīritā; </span><br><p id=ja538:38.3><span class=root>Amūgo mūgavaṇṇena, </span><br><p id=ja538:38.4><span class=root>apakkho pakkhasammato; </span><br><p id=ja538:38.5><span class=root>Sake muttakarīsasmiṁ, </span><br><p id=ja538:38.6><span class=root>acchāhaṁ samparipluto. </span><br><p id=ja538:39.1><span class=root>Kasirañca parittañca, </span><br><p id=ja538:39.2><span class=root>tañca dukkhena saṁyutaṁ; </span><br><p id=ja538:39.3><span class=root>Komaṁ jīvitamāgamma, </span><br><p id=ja538:39.4><span class=root>veraṁ kayirātha kenaci. </span><br><p id=ja538:40.1><span class=root>Paññāya ca alābhena, </span><br><p id=ja538:40.2><span class=root>dhammassa ca adassanā; </span><br><p id=ja538:40.3><span class=root>Komaṁ jīvitamāgamma, </span><br><p id=ja538:40.4><span class=root>veraṁ kayirātha kenaci. </span><br><p id=ja538:41.1><span class=root>Api ataramānānaṁ, </span><br><p id=ja538:41.2><span class=root>phalāsāva samijjhati; </span><br><p id=ja538:41.3><span class=root>Vipakkabrahmacariyosmi, </span><br><p id=ja538:41.4><span class=root>evaṁ jānāhi sārathi. </span><br><p id=ja538:42.1><span class=root>Api ataramānānaṁ, </span><br><p id=ja538:42.2><span class=root>sammadattho vipaccati; </span><br><p id=ja538:42.3><span class=root>Vipakkabrahmacariyosmi, </span><br><p id=ja538:42.4><span class=root>nikkhanto akutobhayo”. </span><br><p id=ja538:43.1><span class=root>“Ahampi pabbajissāmi, </span><br><p id=ja538:43.2><span class=root>rājaputta tavantike; </span><br><p id=ja538:43.3><span class=root>Avhāyassu maṁ bhaddante, </span><br><p id=ja538:43.4><span class=root>pabbajjā mama ruccati”. </span><br><p id=ja538:44.1><span class=root>“Rathaṁ niyyādayitvāna, </span><br><p id=ja538:44.2><span class=root>anaṇo ehi sārathi; </span><br><p id=ja538:44.3><span class=root>Anaṇassa hi pabbajjā, </span><br><p id=ja538:44.4><span class=root>etaṁ isīhi vaṇṇitaṁ”. </span><br><p id=ja538:45.1><span class=root>“Yadeva tyāhaṁ vacanaṁ, </span><br><p id=ja538:45.2><span class=root>akaraṁ bhaddamatthu te; </span><br><p id=ja538:45.3><span class=root>Tadeva me tvaṁ vacanaṁ, </span><br><p id=ja538:45.4><span class=root>yācito kattumarahasi. </span><br><p id=ja538:46.1><span class=root>Idheva tāva acchassu, </span><br><p id=ja538:46.2><span class=root>yāva rājānamānaye; </span><br><p id=ja538:46.3><span class=root>Appeva te pitā disvā, </span><br><p id=ja538:46.4><span class=root>patīto sumano siyā”. </span><br><p id=ja538:47.1><span class=root>“Karomi tetaṁ vacanaṁ, </span><br><p id=ja538:47.2><span class=root>yaṁ maṁ bhaṇasi sārathi; </span><br><p id=ja538:47.3><span class=root>Ahampi daṭṭhukāmosmi, </span><br><p id=ja538:47.4><span class=root>pitaraṁ me idhāgataṁ. </span><br><p id=ja538:48.1><span class=root>Ehi samma nivattassu, </span><br><p id=ja538:48.2><span class=root>kusalaṁ vajjāsi ñātinaṁ; </span><br><p id=ja538:48.3><span class=root>Mātaraṁ pitaraṁ mayhaṁ, </span><br><p id=ja538:48.4><span class=root>vutto vajjāsi vandanaṁ”. </span><br><p id=ja538:49.1><span class=root>Tassa pāde gahetvāna, </span><br><p id=ja538:49.2><span class=root>katvā ca naṁ padakkhiṇaṁ; </span><br><p id=ja538:49.3><span class=root>Sārathi rathamāruyha, </span><br><p id=ja538:49.4><span class=root>rājadvāraṁ upāgami. </span><br><p id=ja538:50.1><span class=root>Suññaṁ mātā rathaṁ disvā, </span><br><p id=ja538:50.2><span class=root>ekaṁ sārathimāgataṁ; </span><br><p id=ja538:50.3><span class=root>Assupuṇṇehi nettehi, </span><br><p id=ja538:50.4><span class=root>rodantī naṁ udikkhati. </span><br><p id=ja538:51.1><span class=root>“Ayaṁ so sārathi eti, </span><br><p id=ja538:51.2><span class=root>nihantvā mama atrajaṁ; </span><br><p id=ja538:51.3><span class=root>Nihato nūna me putto, </span><br><p id=ja538:51.4><span class=root>pathabyā bhūmivaḍḍhano. </span><br><p id=ja538:52.1><span class=root>Amittā nūna nandanti, </span><br><p id=ja538:52.2><span class=root>patītā nūna verino; </span><br><p id=ja538:52.3><span class=root>Āgataṁ sārathiṁ disvā, </span><br><p id=ja538:52.4><span class=root>nihantvā mama atrajaṁ”. </span><br><p id=ja538:53.1><span class=root>Suññaṁ mātā rathaṁ disvā, </span><br><p id=ja538:53.2><span class=root>ekaṁ sārathimāgataṁ; </span><br><p id=ja538:53.3><span class=root>Assupuṇṇehi nettehi, </span><br><p id=ja538:53.4><span class=root>rodantī paripucchi naṁ. </span><br><p id=ja538:54.1><span class=root>“Kiṁ nu mūgo kiṁ nu pakkho, </span><br><p id=ja538:54.2><span class=root>kiṁ nu so vilapī tadā; </span><br><p id=ja538:54.3><span class=root>Nihaññamāno bhūmiyā, </span><br><p id=ja538:54.4><span class=root>taṁ me akkhāhi sārathi. </span><br><p id=ja538:55.1><span class=root>Kathaṁ hatthehi pādehi, </span><br><p id=ja538:55.2><span class=root>mūgapakkho vivajjayi; </span><br><p id=ja538:55.3><span class=root>Nihaññamāno bhūmiyā, </span><br><p id=ja538:55.4><span class=root>taṁ me akkhāhi pucchito”. </span><br><p id=ja538:56.1><span class=root>“Akkheyyaṁ te ahaṁ ayye, </span><br><p id=ja538:56.2><span class=root>dajjāsi abhayaṁ mama; </span><br><p id=ja538:56.3><span class=root>Yaṁ me sutaṁ vā diṭṭhaṁ vā, </span><br><p id=ja538:56.4><span class=root>rājaputtassa santike”. </span><br><p id=ja538:57.1><span class=root>“Abhayaṁ samma te dammi, </span><br><p id=ja538:57.2><span class=root>abhīto bhaṇa sārathi; </span><br><p id=ja538:57.3><span class=root>Yaṁ te sutaṁ vā diṭṭhaṁ vā, </span><br><p id=ja538:57.4><span class=root>rājaputtassa santike”. </span><br><p id=ja538:58.1><span class=root>“Na so mūgo na so pakkho, </span><br><p id=ja538:58.2><span class=root>visaṭṭhavacano ca so; </span><br><p id=ja538:58.3><span class=root>Rajjassa kira so bhīto, </span><br><p id=ja538:58.4><span class=root>akarā ālaye bahū. </span><br><p id=ja538:59.1><span class=root>Purimaṁ sarati so jātiṁ, </span><br><p id=ja538:59.2><span class=root>yattha rajjamakārayi; </span><br><p id=ja538:59.3><span class=root>Kārayitvā tahiṁ rajjaṁ, </span><br><p id=ja538:59.4><span class=root>pāpattha nirayaṁ bhusaṁ. </span><br><p id=ja538:60.1><span class=root>Vīsatiñceva vassāni, </span><br><p id=ja538:60.2><span class=root>tahiṁ rajjamakārayi; </span><br><p id=ja538:60.3><span class=root>Asītivassasahassāni, </span><br><p id=ja538:60.4><span class=root>nirayamhi apacci so. </span><br><p id=ja538:61.1><span class=root>Tassa rajjassa so bhīto, </span><br><p id=ja538:61.2><span class=root>mā maṁ rajjābhisecayuṁ; </span><br><p id=ja538:61.3><span class=root>Tasmā pitu ca mātucca, </span><br><p id=ja538:61.4><span class=root>santike na bhaṇī tadā. </span><br><p id=ja538:62.1><span class=root>Aṅgapaccaṅgasampanno, </span><br><p id=ja538:62.2><span class=root>ārohapariṇāhavā; </span><br><p id=ja538:62.3><span class=root>Visaṭṭhavacano pañño, </span><br><p id=ja538:62.4><span class=root>magge saggassa tiṭṭhati. </span><br><p id=ja538:63.1><span class=root>Sace tvaṁ daṭṭhukāmāsi, </span><br><p id=ja538:63.2><span class=root>rājaputtaṁ tavatrajaṁ; </span><br><p id=ja538:63.3><span class=root>Ehi taṁ pāpayissāmi, </span><br><p id=ja538:63.4><span class=root>yattha sammati temiyo”. </span><br><p id=ja538:64.1><span class=root>“Yojayantu rathe asse, </span><br><p id=ja538:64.2><span class=root>Kacchaṁ nāgāna bandhatha; </span><br><p id=ja538:64.3><span class=root>Udīrayantu saṅkhapaṇavā, </span><br><p id=ja538:64.4><span class=root>Vādantu ekapokkharā. </span><br><p id=ja538:65.1><span class=root>Vādantu bherī sannaddhā, </span><br><p id=ja538:65.2><span class=root>vaggū vādantu dundubhī; </span><br><p id=ja538:65.3><span class=root>Negamā ca maṁ anventu, </span><br><p id=ja538:65.4><span class=root>gacchaṁ puttanivedako. </span><br><p id=ja538:66.1><span class=root>Orodhā ca kumārā ca, </span><br><p id=ja538:66.2><span class=root>vesiyānā ca brāhmaṇā; </span><br><p id=ja538:66.3><span class=root>Khippaṁ yānāni yojentu, </span><br><p id=ja538:66.4><span class=root>gacchaṁ puttanivedako. </span><br><p id=ja538:67.1><span class=root>Hatthārohā anīkaṭṭhā, </span><br><p id=ja538:67.2><span class=root>rathikā pattikārakā; </span><br><p id=ja538:67.3><span class=root>Khippaṁ yānāni yojentu, </span><br><p id=ja538:67.4><span class=root>gacchaṁ puttanivedako. </span><br><p id=ja538:68.1><span class=root>Samāgatā jānapadā, </span><br><p id=ja538:68.2><span class=root>negamā ca samāgatā; </span><br><p id=ja538:68.3><span class=root>Khippaṁ yānāni yojentu, </span><br><p id=ja538:68.4><span class=root>gacchaṁ puttanivedako”. </span><br><p id=ja538:69.1><span class=root>Asse ca sārathī yutte, </span><br><p id=ja538:69.2><span class=root>sindhave sīghavāhane; </span><br><p id=ja538:69.3><span class=root>Rājadvāraṁ upāgacchuṁ, </span><br><p id=ja538:69.4><span class=root>“yuttā deva ime hayā”. </span><br><p id=ja538:70.1><span class=root>“Thūlā javena hāyanti, </span><br><p id=ja538:70.2><span class=root>kisā hāyanti thāmunā; </span><br><p id=ja538:70.3><span class=root>Kise thūle vivajjetvā, </span><br><p id=ja538:70.4><span class=root>saṁsaṭṭhā yojitā hayā”. </span><br><p id=ja538:71.1><span class=root>Tato rājā taramāno, </span><br><p id=ja538:71.2><span class=root>yuttamāruyha sandanaṁ; </span><br><p id=ja538:71.3><span class=root>Itthāgāraṁ ajjhabhāsi, </span><br><p id=ja538:71.4><span class=root>“sabbāva anuyātha maṁ. </span><br><p id=ja538:72.1><span class=root>Vālabījanimuṇhīsaṁ, </span><br><p id=ja538:72.2><span class=root>khaggaṁ chattañca paṇḍaraṁ; </span><br><p id=ja538:72.3><span class=root>Upādhī rathamāruyha, </span><br><p id=ja538:72.4><span class=root>suvaṇṇehi alaṅkatā”. </span><br><p id=ja538:73.1><span class=root>Tato sa rājā pāyāsi, </span><br><p id=ja538:73.2><span class=root>purakkhatvāna sārathiṁ; </span><br><p id=ja538:73.3><span class=root>Khippameva upāgacchi, </span><br><p id=ja538:73.4><span class=root>yattha sammati temiyo. </span><br><p id=ja538:74.1><span class=root>Tañca disvāna āyantaṁ, </span><br><p id=ja538:74.2><span class=root>jalantamiva tejasā; </span><br><p id=ja538:74.3><span class=root>Khattasaṅghaparibyūḷhaṁ, </span><br><p id=ja538:74.4><span class=root>temiyo etadabravi. </span><br><p id=ja538:75.1><span class=root>“Kacci nu tāta kusalaṁ, </span><br><p id=ja538:75.2><span class=root>kacci tāta anāmayaṁ; </span><br><p id=ja538:75.3><span class=root>Sabbā ca rājakaññāyo, </span><br><p id=ja538:75.4><span class=root>arogā mayha mātaro”. </span><br><p id=ja538:76.1><span class=root>“Kusalañceva me putta, </span><br><p id=ja538:76.2><span class=root>atho putta anāmayaṁ; </span><br><p id=ja538:76.3><span class=root>Sabbā ca rājakaññāyo, </span><br><p id=ja538:76.4><span class=root>arogā tuyha mātaro”. </span><br><p id=ja538:77.1><span class=root>“Kacci amajjapo tāta, </span><br><p id=ja538:77.2><span class=root>kacci te suramappiyaṁ; </span><br><p id=ja538:77.3><span class=root>Kacci sacce ca dhamme ca, </span><br><p id=ja538:77.4><span class=root>dāne te ramate mano”. </span><br><p id=ja538:78.1><span class=root>“Amajjapo ahaṁ putta, </span><br><p id=ja538:78.2><span class=root>atho me suramappiyaṁ; </span><br><p id=ja538:78.3><span class=root>Atho sacce ca dhamme ca, </span><br><p id=ja538:78.4><span class=root>dāne me ramate mano”. </span><br><p id=ja538:79.1><span class=root>“Kacci arogaṁ yoggaṁ te, </span><br><p id=ja538:79.2><span class=root>kacci vahati vāhanaṁ; </span><br><p id=ja538:79.3><span class=root>Kacci te byādhayo natthi, </span><br><p id=ja538:79.4><span class=root>sarīrassupatāpanā”. </span><br><p id=ja538:80.1><span class=root>“Atho arogaṁ yoggaṁ me, </span><br><p id=ja538:80.2><span class=root>atho vahati vāhanaṁ; </span><br><p id=ja538:80.3><span class=root>Atho me byādhayo natthi, </span><br><p id=ja538:80.4><span class=root>sarīrassupatāpanā”. </span><br><p id=ja538:81.1><span class=root>“Kacci antā ca te phītā, </span><br><p id=ja538:81.2><span class=root>majjhe ca bahalā tava; </span><br><p id=ja538:81.3><span class=root>Koṭṭhāgārañca kosañca, </span><br><p id=ja538:81.4><span class=root>kacci te paṭisanthataṁ”. </span><br><p id=ja538:82.1><span class=root>“Atho antā ca me phītā, </span><br><p id=ja538:82.2><span class=root>majjhe ca bahalā mama; </span><br><p id=ja538:82.3><span class=root>Koṭṭhāgārañca kosañca, </span><br><p id=ja538:82.4><span class=root>sabbaṁ me paṭisanthataṁ”. </span><br><p id=ja538:83.1><span class=root>“Svāgataṁ te mahārāja, </span><br><p id=ja538:83.2><span class=root>atho te adurāgataṁ; </span><br><p id=ja538:83.3><span class=root>Patiṭṭhapentu pallaṅkaṁ, </span><br><p id=ja538:83.4><span class=root>yattha rājā nisakkati. </span><br><p id=ja538:84.1><span class=root>Idheva te nisīdassu, </span><br><p id=ja538:84.2><span class=root>niyate paṇṇasanthare; </span><br><p id=ja538:84.3><span class=root>Etto udakamādāya, </span><br><p id=ja538:84.4><span class=root>pāde pakkhālayassu te. </span><br><p id=ja538:85.1><span class=root>Idampi paṇṇakaṁ mayhaṁ, </span><br><p id=ja538:85.2><span class=root>randhaṁ rāja aloṇakaṁ; </span><br><p id=ja538:85.3><span class=root>Paribhuñja mahārāja, </span><br><p id=ja538:85.4><span class=root>pāhuno mesidhāgato”. </span><br><p id=ja538:86.1><span class=root>“Na cāhaṁ paṇṇaṁ bhuñjāmi, </span><br><p id=ja538:86.2><span class=root>Na hetaṁ mayha bhojanaṁ; </span><br><p id=ja538:86.3><span class=root>Sālīnaṁ odanaṁ bhuñje, </span><br><p id=ja538:86.4><span class=root>Suciṁ maṁsūpasecanaṁ”. </span><br><p id=ja538:87.1><span class=root>“Accherakaṁ maṁ paṭibhāti, </span><br><p id=ja538:87.2><span class=root>ekakampi rahogataṁ; </span><br><p id=ja538:87.3><span class=root>Edisaṁ bhuñjamānānaṁ, </span><br><p id=ja538:87.4><span class=root>kena vaṇṇo pasīdati”. </span><br><p id=ja538:88.1><span class=root>“Eko rāja nipajjāmi, </span><br><p id=ja538:88.2><span class=root>niyate paṇṇasanthare; </span><br><p id=ja538:88.3><span class=root>Tāya me ekaseyyāya, </span><br><p id=ja538:88.4><span class=root>rāja vaṇṇo pasīdati. </span><br><p id=ja538:89.1><span class=root>Na ca nettiṁsabandhā me, </span><br><p id=ja538:89.2><span class=root>rājarakkhā upaṭṭhitā; </span><br><p id=ja538:89.3><span class=root>Tāya me sukhaseyyāya, </span><br><p id=ja538:89.4><span class=root>rāja vaṇṇo pasīdati. </span><br><p id=ja538:90.1><span class=root>Atītaṁ nānusocāmi, </span><br><p id=ja538:90.2><span class=root>nappajappāmināgataṁ; </span><br><p id=ja538:90.3><span class=root>Paccuppannena yāpemi, </span><br><p id=ja538:90.4><span class=root>tena vaṇṇo pasīdati. </span><br><p id=ja538:91.1><span class=root>Anāgatappajappāya, </span><br><p id=ja538:91.2><span class=root>atītassānusocanā; </span><br><p id=ja538:91.3><span class=root>Etena bālā sussanti, </span><br><p id=ja538:91.4><span class=root>naḷova harito luto”. </span><br><p id=ja538:92.1><span class=root>“Hatthānīkaṁ rathānīkaṁ, </span><br><p id=ja538:92.2><span class=root>asse pattī ca vammino; </span><br><p id=ja538:92.3><span class=root>Nivesanāni rammāni, </span><br><p id=ja538:92.4><span class=root>ahaṁ putta dadāmi te. </span><br><p id=ja538:93.1><span class=root>Itthāgārampi te dammi, </span><br><p id=ja538:93.2><span class=root>sabbālaṅkārabhūsitaṁ; </span><br><p id=ja538:93.3><span class=root>Tā putta paṭipajjassu, </span><br><p id=ja538:93.4><span class=root>tvaṁ no rājā bhavissasi. </span><br><p id=ja538:94.1><span class=root>Kusalā naccagītassa, </span><br><p id=ja538:94.2><span class=root>sikkhitā cāturitthiyo; </span><br><p id=ja538:94.3><span class=root>Kāme taṁ ramayissanti, </span><br><p id=ja538:94.4><span class=root>kiṁ araññe karissasi. </span><br><p id=ja538:95.1><span class=root>Paṭirājūhi te kaññā, </span><br><p id=ja538:95.2><span class=root>ānayissaṁ alaṅkatā; </span><br><p id=ja538:95.3><span class=root>Tāsu putte janetvāna, </span><br><p id=ja538:95.4><span class=root>atha pacchā pabbajissasi. </span><br><p id=ja538:96.1><span class=root>Yuvā ca daharo cāsi, </span><br><p id=ja538:96.2><span class=root>paṭhamuppattiko susu; </span><br><p id=ja538:96.3><span class=root>Rajjaṁ kārehi bhaddante, </span><br><p id=ja538:96.4><span class=root>kiṁ araññe karissasi”. </span><br><p id=ja538:97.1><span class=root>“Yuvā care brahmacariyaṁ, </span><br><p id=ja538:97.2><span class=root>brahmacārī yuvā siyā; </span><br><p id=ja538:97.3><span class=root>Daharassa hi pabbajjā, </span><br><p id=ja538:97.4><span class=root>etaṁ isīhi vaṇṇitaṁ. </span><br><p id=ja538:98.1><span class=root>Yuvā care brahmacariyaṁ, </span><br><p id=ja538:98.2><span class=root>brahmacārī yuvā siyā; </span><br><p id=ja538:98.3><span class=root>Brahmacariyaṁ carissāmi, </span><br><p id=ja538:98.4><span class=root>nāhaṁ rajjena matthiko. </span><br><p id=ja538:99.1><span class=root>Passāmi vohaṁ daharaṁ, </span><br><p id=ja538:99.2><span class=root>amma tāta vadantaraṁ; </span><br><p id=ja538:99.3><span class=root>Kicchāladdhaṁ piyaṁ puttaṁ, </span><br><p id=ja538:99.4><span class=root>appatvāva jaraṁ mataṁ. </span><br><p id=ja538:100.1><span class=root>Passāmi vohaṁ dahariṁ, </span><br><p id=ja538:100.2><span class=root>kumāriṁ cārudassaniṁ; </span><br><p id=ja538:100.3><span class=root>Navavaṁsakaḷīraṁva, </span><br><p id=ja538:100.4><span class=root>paluggaṁ jīvitakkhayaṁ. </span><br><p id=ja538:101.1><span class=root>Daharāpi hi miyyanti, </span><br><p id=ja538:101.2><span class=root>narā ca atha nāriyo; </span><br><p id=ja538:101.3><span class=root>Tattha ko vissase poso, </span><br><p id=ja538:101.4><span class=root>daharomhīti jīvite. </span><br><p id=ja538:102.1><span class=root>Yassa ratyā vivasāne, </span><br><p id=ja538:102.2><span class=root>āyu appataraṁ siyā; </span><br><p id=ja538:102.3><span class=root>Appodakeva macchānaṁ, </span><br><p id=ja538:102.4><span class=root>kiṁ nu komārakaṁ tahiṁ. </span><br><p id=ja538:103.1><span class=root>Niccamabbhāhato loko, </span><br><p id=ja538:103.2><span class=root>niccañca parivārito; </span><br><p id=ja538:103.3><span class=root>Amoghāsu vajantīsu, </span><br><p id=ja538:103.4><span class=root>kiṁ maṁ rajjebhisiñcasi”. </span><br><p id=ja538:104.1><span class=root>“Kena mabbhāhato loko, </span><br><p id=ja538:104.2><span class=root>kena ca parivārito; </span><br><p id=ja538:104.3><span class=root>Kāyo amoghā gacchanti, </span><br><p id=ja538:104.4><span class=root>taṁ me akkhāhi pucchito”. </span><br><p id=ja538:105.1><span class=root>“Maccunābbhāhato loko, </span><br><p id=ja538:105.2><span class=root>jarāya parivārito; </span><br><p id=ja538:105.3><span class=root>Ratyo amoghā gacchanti, </span><br><p id=ja538:105.4><span class=root>evaṁ jānāhi khattiya. </span><br><p id=ja538:106.1><span class=root>Yathāpi tante vitate, </span><br><p id=ja538:106.2><span class=root>yaṁ yadevūpaviyyati; </span><br><p id=ja538:106.3><span class=root>Appakaṁ hoti vetabbaṁ, </span><br><p id=ja538:106.4><span class=root>evaṁ maccāna jīvitaṁ. </span><br><p id=ja538:107.1><span class=root>Yathā vārivaho pūro, </span><br><p id=ja538:107.2><span class=root>gacchannupanivattati; </span><br><p id=ja538:107.3><span class=root>Evamāyu manussānaṁ, </span><br><p id=ja538:107.4><span class=root>gacchannupanivattati. </span><br><p id=ja538:108.1><span class=root>Yathā vārivaho pūro, </span><br><p id=ja538:108.2><span class=root>vahe rukkhepakūlaje; </span><br><p id=ja538:108.3><span class=root>Evaṁ jarāmaraṇena, </span><br><p id=ja538:108.4><span class=root>vuyhante sabbapāṇino”. </span><br><p id=ja538:109.1><span class=root>“Hatthānīkaṁ rathānīkaṁ, </span><br><p id=ja538:109.2><span class=root>asse pattī ca vammino; </span><br><p id=ja538:109.3><span class=root>Nivesanāni rammāni, </span><br><p id=ja538:109.4><span class=root>ahaṁ putta dadāmi te. </span><br><p id=ja538:110.1><span class=root>Itthāgārampi te dammi, </span><br><p id=ja538:110.2><span class=root>sabbālaṅkārabhūsitaṁ; </span><br><p id=ja538:110.3><span class=root>Tā putta paṭipajjassu, </span><br><p id=ja538:110.4><span class=root>tvaṁ no rājā bhavissasi. </span><br><p id=ja538:111.1><span class=root>Kusalā naccagītassa, </span><br><p id=ja538:111.2><span class=root>sikkhitā cāturitthiyo; </span><br><p id=ja538:111.3><span class=root>Kāme taṁ ramayissanti, </span><br><p id=ja538:111.4><span class=root>kiṁ araññe karissasi. </span><br><p id=ja538:112.1><span class=root>Paṭirājūhi te kaññā, </span><br><p id=ja538:112.2><span class=root>ānayissaṁ alaṅkatā; </span><br><p id=ja538:112.3><span class=root>Tāsu putte janetvāna, </span><br><p id=ja538:112.4><span class=root>atha pacchā pabbajissasi. </span><br><p id=ja538:113.1><span class=root>Yuvā ca daharo cāsi, </span><br><p id=ja538:113.2><span class=root>paṭhamuppattiko susu; </span><br><p id=ja538:113.3><span class=root>Rajjaṁ kārehi bhaddante, </span><br><p id=ja538:113.4><span class=root>kiṁ araññe karissasi. </span><br><p id=ja538:114.1><span class=root>Koṭṭhāgārañca kosañca, </span><br><p id=ja538:114.2><span class=root>vāhanāni balāni ca; </span><br><p id=ja538:114.3><span class=root>Nivesanāni rammāni, </span><br><p id=ja538:114.4><span class=root>ahaṁ putta dadāmi te. </span><br><p id=ja538:115.1><span class=root>Gomaṇḍalaparibyūḷho, </span><br><p id=ja538:115.2><span class=root>dāsisaṅghapurakkhato; </span><br><p id=ja538:115.3><span class=root>Rajjaṁ kārehi bhaddante, </span><br><p id=ja538:115.4><span class=root>kiṁ araññe karissasi”. </span><br><p id=ja538:116.1><span class=root>“Kiṁ dhanena yaṁ khīyetha, </span><br><p id=ja538:116.2><span class=root>Kiṁ bhariyāya marissati; </span><br><p id=ja538:116.3><span class=root>Kiṁ yobbanena jiṇṇena, </span><br><p id=ja538:116.4><span class=root>Yaṁ jarāyābhibhuyyati. </span><br><p id=ja538:117.1><span class=root>Tattha kā nandi kā khiḍḍā, </span><br><p id=ja538:117.2><span class=root>kā rati kā dhanesanā; </span><br><p id=ja538:117.3><span class=root>Kiṁ me puttehi dārehi, </span><br><p id=ja538:117.4><span class=root>rāja muttosmi bandhanā. </span><br><p id=ja538:118.1><span class=root>Yohaṁ evaṁ pajānāmi, </span><br><p id=ja538:118.2><span class=root>maccu me nappamajjati; </span><br><p id=ja538:118.3><span class=root>Antakenādhipannassa, </span><br><p id=ja538:118.4><span class=root>kā ratī kā dhanesanā. </span><br><p id=ja538:119.1><span class=root>Phalānamiva pakkānaṁ, </span><br><p id=ja538:119.2><span class=root>niccaṁ patanato bhayaṁ; </span><br><p id=ja538:119.3><span class=root>Evaṁ jātāna maccānaṁ, </span><br><p id=ja538:119.4><span class=root>niccaṁ maraṇato bhayaṁ. </span><br><p id=ja538:120.1><span class=root>Sāyameke na dissanti, </span><br><p id=ja538:120.2><span class=root>pāto diṭṭhā bahū janā; </span><br><p id=ja538:120.3><span class=root>Pāto eke na dissanti, </span><br><p id=ja538:120.4><span class=root>sāyaṁ diṭṭhā bahū janā. </span><br><p id=ja538:121.1><span class=root>Ajjeva kiccaṁ ātapaṁ, </span><br><p id=ja538:121.2><span class=root>ko jaññā maraṇaṁ suve; </span><br><p id=ja538:121.3><span class=root>Na hi no saṅgaraṁ tena, </span><br><p id=ja538:121.4><span class=root>mahāsenena maccunā. </span><br><p id=ja538:122.1><span class=root>Corā dhanassa patthenti, </span><br><p id=ja538:122.2><span class=root>rāja muttosmi bandhanā; </span><br><p id=ja538:122.3><span class=root>Ehi rāja nivattassu, </span><br><p id=ja538:122.4><span class=root>nāhaṁ rajjena matthiko”ti. </span><br><p id=ja538:123.1><span class=root>Mūgapakkhajātakaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>