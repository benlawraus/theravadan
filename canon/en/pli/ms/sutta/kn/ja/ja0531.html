<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0530.html>Previous</a><a href=/canon/en/pli/ms/sutta/kn/ja/ja0532.html>Next</a></div><p><div class=verse-container id=ja531:0.1><span>Jātaka </span></div><p><div class=verse-container id=ja531:0.2><span>Sattatinipāta </span></div><p><div class=verse-container id=ja531:0.3><span>Kusavagga </span></div><p><div class=verse-container id=ja531:0.4><span class=big-bold>1. Kusajātaka </span></div><p><div class=verse-container id=ja531:1.1><span>“Idaṁ te raṭṭhaṁ sadhanaṁ sayoggaṁ, </span></div><p><div class=verse-container id=ja531:1.2><span>Sakāyuraṁ sabbakāmūpapannaṁ; </span></div><p><div class=verse-container id=ja531:1.3><span>Idaṁ te rajjaṁ anusāsa amma, </span></div><p><div class=verse-container id=ja531:1.4><span>Gacchāmahaṁ yattha piyā pabhāvatī”. </span></div><p><div class=verse-container id=ja531:2.1><span>“Anujjubhūtena haraṁ mahantaṁ, </span></div><p><div class=verse-container id=ja531:2.2><span>Divā ca ratto ca nisīthakāle; </span></div><p><div class=verse-container id=ja531:2.3><span>Paṭigaccha tvaṁ khippaṁ kusāvatiṁ kusa, </span></div><p><div class=verse-container id=ja531:2.4><span>Nicchāmi dubbaṇṇamahaṁ vasantaṁ”. </span></div><p><div class=verse-container id=ja531:3.1><span>“Nāhaṁ gamissāmi ito kusāvatiṁ, </span></div><p><div class=verse-container id=ja531:3.2><span>Pabhāvatī vaṇṇapalobhito tava; </span></div><p><div class=verse-container id=ja531:3.3><span>Ramāmi maddassa niketaramme, </span></div><p><div class=verse-container id=ja531:3.4><span>Hitvāna raṭṭhaṁ tava dassane rato. </span></div><p><div class=verse-container id=ja531:4.1><span>Pabhāvatī vaṇṇapalobhito tava, </span></div><p><div class=verse-container id=ja531:4.2><span>Sammūḷharūpo vicarāmi mediniṁ; </span></div><p><div class=verse-container id=ja531:4.3><span>Disaṁ na jānāmi kutomhi āgato, </span></div><p><div class=verse-container id=ja531:4.4><span>Tayamhi matto migamandalocane. </span></div><p><div class=verse-container id=ja531:5.1><span>Suvaṇṇacīravasane, </span></div><p><div class=verse-container id=ja531:5.2><span>jātarūpasumekhale; </span></div><p><div class=verse-container id=ja531:5.3><span>Sussoṇi tava kāmā hi, </span></div><p><div class=verse-container id=ja531:5.4><span>nāhaṁ rajjena matthiko”. </span></div><p><div class=verse-container id=ja531:6.1><span>“Abbhūti tassa bho hoti, </span></div><p><div class=verse-container id=ja531:6.2><span>yo anicchantamicchati; </span></div><p><div class=verse-container id=ja531:6.3><span>Akāmaṁ rāja kāmesi, </span></div><p><div class=verse-container id=ja531:6.4><span>akantaṁ kantumicchasi”. </span></div><p><div class=verse-container id=ja531:7.1><span>“Akāmaṁ vā sakāmaṁ vā, </span></div><p><div class=verse-container id=ja531:7.2><span>yo naro labhate piyaṁ; </span></div><p><div class=verse-container id=ja531:7.3><span>Lābhamettha pasaṁsāma, </span></div><p><div class=verse-container id=ja531:7.4><span>alābho tattha pāpako”. </span></div><p><div class=verse-container id=ja531:8.1><span>“Pāsāṇasāraṁ khaṇasi, </span></div><p><div class=verse-container id=ja531:8.2><span>kaṇikārassa dārunā; </span></div><p><div class=verse-container id=ja531:8.3><span>Vātaṁ jālena bādhesi, </span></div><p><div class=verse-container id=ja531:8.4><span>yo anicchantamicchasi”. </span></div><p><div class=verse-container id=ja531:9.1><span>“Pāsāṇo nūna te hadaye, </span></div><p><div class=verse-container id=ja531:9.2><span>ohito mudulakkhaṇe; </span></div><p><div class=verse-container id=ja531:9.3><span>Yo te sātaṁ na vindāmi, </span></div><p><div class=verse-container id=ja531:9.4><span>tirojanapadāgato. </span></div><p><div class=verse-container id=ja531:10.1><span>Yadā maṁ bhakuṭiṁ katvā, </span></div><p><div class=verse-container id=ja531:10.2><span>rājaputtī udikkhati; </span></div><p><div class=verse-container id=ja531:10.3><span>Āḷāriko tadā homi, </span></div><p><div class=verse-container id=ja531:10.4><span>rañño maddassantepure. </span></div><p><div class=verse-container id=ja531:11.1><span>Yadā umhayamānā maṁ, </span></div><p><div class=verse-container id=ja531:11.2><span>rājaputtī udikkhati; </span></div><p><div class=verse-container id=ja531:11.3><span>Nāḷāriko tadā homi, </span></div><p><div class=verse-container id=ja531:11.4><span>rājā homi tadā kuso”. </span></div><p><div class=verse-container id=ja531:12.1><span>“Sace hi vacanaṁ saccaṁ, </span></div><p><div class=verse-container id=ja531:12.2><span>nemittānaṁ bhavissati; </span></div><p><div class=verse-container id=ja531:12.3><span>Neva me tvaṁ patī assa, </span></div><p><div class=verse-container id=ja531:12.4><span>kāmaṁ chindantu sattadhā”. </span></div><p><div class=verse-container id=ja531:13.1><span>“Sace hi vacanaṁ saccaṁ, </span></div><p><div class=verse-container id=ja531:13.2><span>aññesaṁ yadi vā mamaṁ; </span></div><p><div class=verse-container id=ja531:13.3><span>Neva tuyhaṁ patī atthi, </span></div><p><div class=verse-container id=ja531:13.4><span>añño sīhassarā kusā”. </span></div><p><div class=verse-container id=ja531:14.1><span>“Nekkhaṁ gīvaṁ te kāressaṁ, </span></div><p><div class=verse-container id=ja531:14.2><span>patvā khujje kusāvatiṁ; </span></div><p><div class=verse-container id=ja531:14.3><span>Sace maṁ nāganāsūrū, </span></div><p><div class=verse-container id=ja531:14.4><span>olokeyya pabhāvatī. </span></div><p><div class=verse-container id=ja531:15.1><span>Nekkhaṁ gīvaṁ te kāressaṁ, </span></div><p><div class=verse-container id=ja531:15.2><span>patvā khujje kusāvatiṁ; </span></div><p><div class=verse-container id=ja531:15.3><span>Sace maṁ nāganāsūrū, </span></div><p><div class=verse-container id=ja531:15.4><span>ālapeyya pabhāvatī. </span></div><p><div class=verse-container id=ja531:16.1><span>Nekkhaṁ gīvaṁ te kāressaṁ, </span></div><p><div class=verse-container id=ja531:16.2><span>patvā khujje kusāvatiṁ; </span></div><p><div class=verse-container id=ja531:16.3><span>Sace maṁ nāganāsūrū, </span></div><p><div class=verse-container id=ja531:16.4><span>umhāyeyya pabhāvatī. </span></div><p><div class=verse-container id=ja531:17.1><span>Nekkhaṁ gīvaṁ te kāressaṁ, </span></div><p><div class=verse-container id=ja531:17.2><span>patvā khujje kusāvatiṁ; </span></div><p><div class=verse-container id=ja531:17.3><span>Sace maṁ nāganāsūrū, </span></div><p><div class=verse-container id=ja531:17.4><span>pamhāyeyya pabhāvatī. </span></div><p><div class=verse-container id=ja531:18.1><span>Nekkhaṁ gīvaṁ te kāressaṁ, </span></div><p><div class=verse-container id=ja531:18.2><span>patvā khujje kusāvatiṁ; </span></div><p><div class=verse-container id=ja531:18.3><span>Sace maṁ nāganāsūrū, </span></div><p><div class=verse-container id=ja531:18.4><span>pāṇīhi upasamphuse”. </span></div><p><div class=verse-container id=ja531:19.1><span>“Na hi nūnāyaṁ rājaputtī, </span></div><p><div class=verse-container id=ja531:19.2><span>kuse sātampi vindati; </span></div><p><div class=verse-container id=ja531:19.3><span>Āḷārike bhate pose, </span></div><p><div class=verse-container id=ja531:19.4><span>vetanena anatthike”. </span></div><p><div class=verse-container id=ja531:20.1><span>“Na hi nūnāyaṁ sā khujjā, </span></div><p><div class=verse-container id=ja531:20.2><span>labhati jivhāya chedanaṁ; </span></div><p><div class=verse-container id=ja531:20.3><span>Sunisitena satthena, </span></div><p><div class=verse-container id=ja531:20.4><span>evaṁ dubbhāsitaṁ bhaṇaṁ”. </span></div><p><div class=verse-container id=ja531:21.1><span>“Mā naṁ rūpena pāmesi, </span></div><p><div class=verse-container id=ja531:21.2><span>ārohena pabhāvati; </span></div><p><div class=verse-container id=ja531:21.3><span>Mahāyasoti katvāna, </span></div><p><div class=verse-container id=ja531:21.4><span>karassu rucire piyaṁ. </span></div><p><div class=verse-container id=ja531:22.1><span>Mā naṁ rūpena pāmesi, </span></div><p><div class=verse-container id=ja531:22.2><span>ārohena pabhāvati; </span></div><p><div class=verse-container id=ja531:22.3><span>Mahaddhanoti katvāna, </span></div><p><div class=verse-container id=ja531:22.4><span>karassu rucire piyaṁ. </span></div><p><div class=verse-container id=ja531:23.1><span>Mā naṁ rūpena pāmesi, </span></div><p><div class=verse-container id=ja531:23.2><span>ārohena pabhāvati; </span></div><p><div class=verse-container id=ja531:23.3><span>Mahabbaloti katvāna, </span></div><p><div class=verse-container id=ja531:23.4><span>karassu rucire piyaṁ. </span></div><p><div class=verse-container id=ja531:24.1><span>Mā naṁ rūpena pāmesi, </span></div><p><div class=verse-container id=ja531:24.2><span>ārohena pabhāvati; </span></div><p><div class=verse-container id=ja531:24.3><span>Mahāraṭṭhoti katvāna, </span></div><p><div class=verse-container id=ja531:24.4><span>karassu rucire piyaṁ. </span></div><p><div class=verse-container id=ja531:25.1><span>Mā naṁ rūpena pāmesi, </span></div><p><div class=verse-container id=ja531:25.2><span>ārohena pabhāvati; </span></div><p><div class=verse-container id=ja531:25.3><span>Mahārājāti katvāna, </span></div><p><div class=verse-container id=ja531:25.4><span>karassu rucire piyaṁ. </span></div><p><div class=verse-container id=ja531:26.1><span>Mā naṁ rūpena pāmesi, </span></div><p><div class=verse-container id=ja531:26.2><span>ārohena pabhāvati; </span></div><p><div class=verse-container id=ja531:26.3><span>Sīhassaroti katvāna, </span></div><p><div class=verse-container id=ja531:26.4><span>karassu rucire piyaṁ. </span></div><p><div class=verse-container id=ja531:27.1><span>Mā naṁ rūpena pāmesi, </span></div><p><div class=verse-container id=ja531:27.2><span>ārohena pabhāvati; </span></div><p><div class=verse-container id=ja531:27.3><span>Vaggussaroti katvāna, </span></div><p><div class=verse-container id=ja531:27.4><span>karassu rucire piyaṁ. </span></div><p><div class=verse-container id=ja531:28.1><span>Mā naṁ rūpena pāmesi, </span></div><p><div class=verse-container id=ja531:28.2><span>ārohena pabhāvati; </span></div><p><div class=verse-container id=ja531:28.3><span>Bindussaroti katvāna, </span></div><p><div class=verse-container id=ja531:28.4><span>karassu rucire piyaṁ. </span></div><p><div class=verse-container id=ja531:29.1><span>Mā naṁ rūpena pāmesi, </span></div><p><div class=verse-container id=ja531:29.2><span>ārohena pabhāvati; </span></div><p><div class=verse-container id=ja531:29.3><span>Mañjussaroti katvāna, </span></div><p><div class=verse-container id=ja531:29.4><span>karassu rucire piyaṁ. </span></div><p><div class=verse-container id=ja531:30.1><span>Mā naṁ rūpena pāmesi, </span></div><p><div class=verse-container id=ja531:30.2><span>ārohena pabhāvati; </span></div><p><div class=verse-container id=ja531:30.3><span>Madhussaroti katvāna, </span></div><p><div class=verse-container id=ja531:30.4><span>karassu rucire piyaṁ. </span></div><p><div class=verse-container id=ja531:31.1><span>Mā naṁ rūpena pāmesi, </span></div><p><div class=verse-container id=ja531:31.2><span>ārohena pabhāvati; </span></div><p><div class=verse-container id=ja531:31.3><span>Satasippoti katvāna, </span></div><p><div class=verse-container id=ja531:31.4><span>karassu rucire piyaṁ. </span></div><p><div class=verse-container id=ja531:32.1><span>Mā naṁ rūpena pāmesi, </span></div><p><div class=verse-container id=ja531:32.2><span>ārohena pabhāvati; </span></div><p><div class=verse-container id=ja531:32.3><span>Khattiyotipi katvāna, </span></div><p><div class=verse-container id=ja531:32.4><span>karassu rucire piyaṁ. </span></div><p><div class=verse-container id=ja531:33.1><span>Mā naṁ rūpena pāmesi, </span></div><p><div class=verse-container id=ja531:33.2><span>ārohena pabhāvati; </span></div><p><div class=verse-container id=ja531:33.3><span>Kusarājāti katvāna, </span></div><p><div class=verse-container id=ja531:33.4><span>karassu rucire piyaṁ”. </span></div><p><div class=verse-container id=ja531:34.1><span>“Ete nāgā upatthaddhā, </span></div><p><div class=verse-container id=ja531:34.2><span>sabbe tiṭṭhanti vammitā; </span></div><p><div class=verse-container id=ja531:34.3><span>Purā maddanti pākāraṁ, </span></div><p><div class=verse-container id=ja531:34.4><span>ānentetaṁ pabhāvatiṁ”. </span></div><p><div class=verse-container id=ja531:35.1><span>“Satta bile karitvāna, </span></div><p><div class=verse-container id=ja531:35.2><span>ahametaṁ pabhāvatiṁ; </span></div><p><div class=verse-container id=ja531:35.3><span>Khattiyānaṁ padassāmi, </span></div><p><div class=verse-container id=ja531:35.4><span>ye maṁ hantuṁ idhāgatā”. </span></div><p><div class=verse-container id=ja531:36.1><span>“Avuṭṭhahi rājaputtī, </span></div><p><div class=verse-container id=ja531:36.2><span>sāmā koseyyavāsinī; </span></div><p><div class=verse-container id=ja531:36.3><span>Assupuṇṇehi nettehi, </span></div><p><div class=verse-container id=ja531:36.4><span>dāsīgaṇapurakkhatā”. </span></div><p><div class=verse-container id=ja531:37.1><span>“Taṁ nūna kakkūpanisevitaṁ mukhaṁ, </span></div><p><div class=verse-container id=ja531:37.2><span>Ādāsadantātharupaccavekkhitaṁ; </span></div><p><div class=verse-container id=ja531:37.3><span>Subhaṁ sunettaṁ virajaṁ anaṅgaṇaṁ, </span></div><p><div class=verse-container id=ja531:37.4><span>Chuddhaṁ vane ṭhassati khattiyehi. </span></div><p><div class=verse-container id=ja531:38.1><span>Te nūna me asite vellitagge, </span></div><p><div class=verse-container id=ja531:38.2><span>Kese mudū candanasāralitte; </span></div><p><div class=verse-container id=ja531:38.3><span>Samākule sīvathikāya majjhe, </span></div><p><div class=verse-container id=ja531:38.4><span>Pādehi gijjhā parikaḍḍhissanti. </span></div><p><div class=verse-container id=ja531:39.1><span>Tā nūna me tambanakhā sulomā, </span></div><p><div class=verse-container id=ja531:39.2><span>Bāhā mudū candanasāralittā; </span></div><p><div class=verse-container id=ja531:39.3><span>Chinnā vane ujjhitā khattiyehi, </span></div><p><div class=verse-container id=ja531:39.4><span>Gayha dhaṅko gacchati yenakāmaṁ. </span></div><p><div class=verse-container id=ja531:40.1><span>Te nūna tālūpanibhe alambe, </span></div><p><div class=verse-container id=ja531:40.2><span>Nisevite kāsikacandanena; </span></div><p><div class=verse-container id=ja531:40.3><span>Thanesu me lambissati siṅgālo, </span></div><p><div class=verse-container id=ja531:40.4><span>Mātūva putto taruṇo tanūjo. </span></div><p><div class=verse-container id=ja531:41.1><span>Taṁ nūna soṇiṁ puthulaṁ sukoṭṭitaṁ, </span></div><p><div class=verse-container id=ja531:41.2><span>Nisevitaṁ kañcanamekhalāhi; </span></div><p><div class=verse-container id=ja531:41.3><span>Chinnaṁ vane khattiyehī avatthaṁ, </span></div><p><div class=verse-container id=ja531:41.4><span>Siṅgālasaṅghā parikaḍḍhissanti. </span></div><p><div class=verse-container id=ja531:42.1><span>Soṇā dhaṅkā siṅgālā ca, </span></div><p><div class=verse-container id=ja531:42.2><span>ye caññe santi dāṭhino; </span></div><p><div class=verse-container id=ja531:42.3><span>Ajarā nūna hessanti, </span></div><p><div class=verse-container id=ja531:42.4><span>bhakkhayitvā pabhāvatiṁ. </span></div><p><div class=verse-container id=ja531:43.1><span>Sace maṁsāni hariṁsu, </span></div><p><div class=verse-container id=ja531:43.2><span>khattiyā dūragāmino; </span></div><p><div class=verse-container id=ja531:43.3><span>Aṭṭhīni amma yācitvā, </span></div><p><div class=verse-container id=ja531:43.4><span>anupathe dahātha naṁ. </span></div><p><div class=verse-container id=ja531:44.1><span>Khettāni amma kāretvā, </span></div><p><div class=verse-container id=ja531:44.2><span>kaṇikārettha ropaya; </span></div><p><div class=verse-container id=ja531:44.3><span>Yadā te pupphitā assu, </span></div><p><div class=verse-container id=ja531:44.4><span>hemantānaṁ himaccaye; </span></div><p><div class=verse-container id=ja531:44.5><span>Sareyyātha mamaṁ amma, </span></div><p><div class=verse-container id=ja531:44.6><span>evaṁvaṇṇā pabhāvatī”. </span></div><p><div class=verse-container id=ja531:45.1><span>“Tassā mātā udaṭṭhāsi, </span></div><p><div class=verse-container id=ja531:45.2><span>khattiyā devavaṇṇinī; </span></div><p><div class=verse-container id=ja531:45.3><span>Disvā asiñca sūnañca, </span></div><p><div class=verse-container id=ja531:45.4><span>rañño maddassantepure”. </span></div><p><div class=verse-container id=ja531:46.1><span>“Iminā nūna asinā, </span></div><p><div class=verse-container id=ja531:46.2><span>susaññaṁ tanumajjhimaṁ; </span></div><p><div class=verse-container id=ja531:46.3><span>Dhītaraṁ madda hantvāna, </span></div><p><div class=verse-container id=ja531:46.4><span>khattiyānaṁ padassasi. </span></div><p><div class=verse-container id=ja531:47.1><span>Na me akāsi vacanaṁ, </span></div><p><div class=verse-container id=ja531:47.2><span>atthakāmāya puttike; </span></div><p><div class=verse-container id=ja531:47.3><span>Sājja lohitasañchannā, </span></div><p><div class=verse-container id=ja531:47.4><span>gacchasi yamasādhanaṁ. </span></div><p><div class=verse-container id=ja531:48.1><span>Evamāpajjatī poso, </span></div><p><div class=verse-container id=ja531:48.2><span>pāpiyañca nigacchati; </span></div><p><div class=verse-container id=ja531:48.3><span>Yo ve hitānaṁ vacanaṁ, </span></div><p><div class=verse-container id=ja531:48.4><span>na karoti atthadassinaṁ. </span></div><p><div class=verse-container id=ja531:49.1><span>Sace ca ajja dhāresi, </span></div><p><div class=verse-container id=ja531:49.2><span>kumāraṁ cārudassanaṁ; </span></div><p><div class=verse-container id=ja531:49.3><span>Kusena jātaṁ khattiyaṁ, </span></div><p><div class=verse-container id=ja531:49.4><span>suvaṇṇamaṇimekhalaṁ; </span></div><p><div class=verse-container id=ja531:49.5><span>Pūjitaṁ ñātisaṅghehi, </span></div><p><div class=verse-container id=ja531:49.6><span>na gacchasi yamakkhayaṁ. </span></div><p><div class=verse-container id=ja531:50.1><span>Yatthassu bherī nadati, </span></div><p><div class=verse-container id=ja531:50.2><span>kuñjaro ca nikūjati; </span></div><p><div class=verse-container id=ja531:50.3><span>Khattiyānaṁ kule bhadde, </span></div><p><div class=verse-container id=ja531:50.4><span>kiṁ nu sukhataraṁ tato. </span></div><p><div class=verse-container id=ja531:51.1><span>Asso ca sisati dvāre, </span></div><p><div class=verse-container id=ja531:51.2><span>kumāro uparodati; </span></div><p><div class=verse-container id=ja531:51.3><span>Khattiyānaṁ kule bhadde, </span></div><p><div class=verse-container id=ja531:51.4><span>kiṁ nu sukhataraṁ tato. </span></div><p><div class=verse-container id=ja531:52.1><span>Mayūrakoñcābhirude, </span></div><p><div class=verse-container id=ja531:52.2><span>kokilābhinikūjite; </span></div><p><div class=verse-container id=ja531:52.3><span>Khattiyānaṁ kule bhadde, </span></div><p><div class=verse-container id=ja531:52.4><span>kiṁ nu sukhataraṁ tato”. </span></div><p><div class=verse-container id=ja531:53.1><span>“Kahaṁ nu so sattumaddano, </span></div><p><div class=verse-container id=ja531:53.2><span>pararaṭṭhappamaddano; </span></div><p><div class=verse-container id=ja531:53.3><span>Kuso soḷārapaññāṇo, </span></div><p><div class=verse-container id=ja531:53.4><span>yo no dukkhā pamocaye”. </span></div><p><div class=verse-container id=ja531:54.1><span>“Idheva so sattumaddano, </span></div><p><div class=verse-container id=ja531:54.2><span>pararaṭṭhappamaddano; </span></div><p><div class=verse-container id=ja531:54.3><span>Kuso soḷārapaññāṇo, </span></div><p><div class=verse-container id=ja531:54.4><span>yo te sabbe vadhissati”. </span></div><p><div class=verse-container id=ja531:55.1><span>“Ummattikā nu bhaṇasi, </span></div><p><div class=verse-container id=ja531:55.2><span>Andhabālā pabhāsasi; </span></div><p><div class=verse-container id=ja531:55.3><span>Kuso ce āgato assa, </span></div><p><div class=verse-container id=ja531:55.4><span>Kiṁ na jānemu taṁ mayaṁ”. </span></div><p><div class=verse-container id=ja531:56.1><span>“Eso āḷāriko poso, </span></div><p><div class=verse-container id=ja531:56.2><span>kumārīpuramantare; </span></div><p><div class=verse-container id=ja531:56.3><span>Daḷhaṁ katvāna saṁvelliṁ, </span></div><p><div class=verse-container id=ja531:56.4><span>kumbhiṁ dhovati oṇato”. </span></div><p><div class=verse-container id=ja531:57.1><span>“Veṇī tvamasi caṇḍālī, </span></div><p><div class=verse-container id=ja531:57.2><span>adūsi kulagandhinī; </span></div><p><div class=verse-container id=ja531:57.3><span>Kathaṁ maddakule jātā, </span></div><p><div class=verse-container id=ja531:57.4><span>dāsaṁ kayirāsi kāmukaṁ”. </span></div><p><div class=verse-container id=ja531:58.1><span>“Namhi veṇī na caṇḍālī, </span></div><p><div class=verse-container id=ja531:58.2><span>na camhi kulagandhinī; </span></div><p><div class=verse-container id=ja531:58.3><span>Okkākaputto bhaddante, </span></div><p><div class=verse-container id=ja531:58.4><span>tvaṁ nu dāsoti maññasi”. </span></div><p><div class=verse-container id=ja531:59.1><span>“Yo brāhmaṇasahassāni, </span></div><p><div class=verse-container id=ja531:59.2><span>sadā bhojeti vīsatiṁ; </span></div><p><div class=verse-container id=ja531:59.3><span>Okkākaputto bhaddante, </span></div><p><div class=verse-container id=ja531:59.4><span>tvaṁ nu dāsoti maññasi. </span></div><p><div class=verse-container id=ja531:60.1><span>Yassa nāgasahassāni, </span></div><p><div class=verse-container id=ja531:60.2><span>sadā yojenti vīsatiṁ; </span></div><p><div class=verse-container id=ja531:60.3><span>Okkākaputto bhaddante, </span></div><p><div class=verse-container id=ja531:60.4><span>tvaṁ nu dāsoti maññasi. </span></div><p><div class=verse-container id=ja531:61.1><span>Yassa assasahassāni, </span></div><p><div class=verse-container id=ja531:61.2><span>sadā yojenti vīsatiṁ; </span></div><p><div class=verse-container id=ja531:61.3><span>Okkākaputto bhaddante, </span></div><p><div class=verse-container id=ja531:61.4><span>tvaṁ nu dāsoti maññasi. </span></div><p><div class=verse-container id=ja531:62.1><span>Yassa rathasahassāni, </span></div><p><div class=verse-container id=ja531:62.2><span>sadā yojenti vīsatiṁ; </span></div><p><div class=verse-container id=ja531:62.3><span>Okkākaputto bhaddante, </span></div><p><div class=verse-container id=ja531:62.4><span>tvaṁ nu dāsoti maññasi. </span></div><p><div class=verse-container id=ja531:63.1><span>Yassa usabhasahassāni, </span></div><p><div class=verse-container id=ja531:63.2><span>sadā yojenti vīsatiṁ; </span></div><p><div class=verse-container id=ja531:63.3><span>Okkākaputto bhaddante, </span></div><p><div class=verse-container id=ja531:63.4><span>tvaṁ nu dāsoti maññasi. </span></div><p><div class=verse-container id=ja531:64.1><span>Yassa dhenusahassāni, </span></div><p><div class=verse-container id=ja531:64.2><span>sadā duhanti vīsatiṁ; </span></div><p><div class=verse-container id=ja531:64.3><span>Okkākaputto bhaddante, </span></div><p><div class=verse-container id=ja531:64.4><span>tvaṁ nu dāsoti maññasi”. </span></div><p><div class=verse-container id=ja531:65.1><span>“Taggha te dukkaṭaṁ bāle, </span></div><p><div class=verse-container id=ja531:65.2><span>yaṁ khattiyaṁ mahabbalaṁ; </span></div><p><div class=verse-container id=ja531:65.3><span>Nāgaṁ maṇḍūkavaṇṇena, </span></div><p><div class=verse-container id=ja531:65.4><span>na naṁ akkhāsidhāgataṁ”. </span></div><p><div class=verse-container id=ja531:66.1><span>“Aparādhaṁ mahārāja, </span></div><p><div class=verse-container id=ja531:66.2><span>tvaṁ no khama rathesabha; </span></div><p><div class=verse-container id=ja531:66.3><span>Yaṁ taṁ aññātavesena, </span></div><p><div class=verse-container id=ja531:66.4><span>nāññāsimhā idhāgataṁ”. </span></div><p><div class=verse-container id=ja531:67.1><span>“Mādisassa na taṁ channaṁ, </span></div><p><div class=verse-container id=ja531:67.2><span>yohaṁ āḷāriko bhave; </span></div><p><div class=verse-container id=ja531:67.3><span>Tvaññeva me pasīdassu, </span></div><p><div class=verse-container id=ja531:67.4><span>natthi te deva dukkaṭaṁ”. </span></div><p><div class=verse-container id=ja531:68.1><span>“Gaccha bāle khamāpehi, </span></div><p><div class=verse-container id=ja531:68.2><span>kusarājaṁ mahabbalaṁ; </span></div><p><div class=verse-container id=ja531:68.3><span>Khamāpito kuso rājā, </span></div><p><div class=verse-container id=ja531:68.4><span>so te dassati jīvitaṁ”. </span></div><p><div class=verse-container id=ja531:69.1><span>“Pitussa vacanaṁ sutvā, </span></div><p><div class=verse-container id=ja531:69.2><span>devavaṇṇī pabhāvatī; </span></div><p><div class=verse-container id=ja531:69.3><span>Sirasā aggahī pāde, </span></div><p><div class=verse-container id=ja531:69.4><span>kusarājaṁ mahabbalaṁ”. </span></div><p><div class=verse-container id=ja531:70.1><span>“Yāmā ratyo atikkantā, </span></div><p><div class=verse-container id=ja531:70.2><span>tāmā deva tayā vinā; </span></div><p><div class=verse-container id=ja531:70.3><span>Vande te sirasā pāde, </span></div><p><div class=verse-container id=ja531:70.4><span>mā me kujjha rathesabha. </span></div><p><div class=verse-container id=ja531:71.1><span>Sabbaṁ te paṭijānāmi, </span></div><p><div class=verse-container id=ja531:71.2><span>mahārāja suṇohi me; </span></div><p><div class=verse-container id=ja531:71.3><span>Na cāpi appiyaṁ tuyhaṁ, </span></div><p><div class=verse-container id=ja531:71.4><span>kareyyāmi ahaṁ puna. </span></div><p><div class=verse-container id=ja531:72.1><span>Evañce yācamānāya, </span></div><p><div class=verse-container id=ja531:72.2><span>vacanaṁ me na kāhasi; </span></div><p><div class=verse-container id=ja531:72.3><span>Idāni maṁ tāto hantvā, </span></div><p><div class=verse-container id=ja531:72.4><span>khattiyānaṁ padassati”. </span></div><p><div class=verse-container id=ja531:73.1><span>“Evaṁ te yācamānāya, </span></div><p><div class=verse-container id=ja531:73.2><span>kiṁ na kāhāmi te vaco; </span></div><p><div class=verse-container id=ja531:73.3><span>Vikuddho tyasmi kalyāṇi, </span></div><p><div class=verse-container id=ja531:73.4><span>mā tvaṁ bhāyi pabhāvati. </span></div><p><div class=verse-container id=ja531:74.1><span>Sabbaṁ te paṭijānāmi, </span></div><p><div class=verse-container id=ja531:74.2><span>rājaputti suṇohi me; </span></div><p><div class=verse-container id=ja531:74.3><span>Na cāpi appiyaṁ tuyhaṁ, </span></div><p><div class=verse-container id=ja531:74.4><span>kareyyāmi ahaṁ puna. </span></div><p><div class=verse-container id=ja531:75.1><span>Tava kāmā hi sussoṇi, </span></div><p><div class=verse-container id=ja531:75.2><span>pahu dukkhaṁ titikkhisaṁ; </span></div><p><div class=verse-container id=ja531:75.3><span>Bahuṁ maddakulaṁ hantvā, </span></div><p><div class=verse-container id=ja531:75.4><span>nayituṁ taṁ pabhāvati”. </span></div><p><div class=verse-container id=ja531:76.1><span>“Yojayantu rathe asse, </span></div><p><div class=verse-container id=ja531:76.2><span>nānācitte samāhite; </span></div><p><div class=verse-container id=ja531:76.3><span>Atha dakkhatha me vegaṁ, </span></div><p><div class=verse-container id=ja531:76.4><span>vidhamantassa sattavo”. </span></div><p><div class=verse-container id=ja531:77.1><span>“Tañca tattha udikkhiṁsu, </span></div><p><div class=verse-container id=ja531:77.2><span>rañño maddassantepure; </span></div><p><div class=verse-container id=ja531:77.3><span>Vijambhamānaṁ sīhaṁva, </span></div><p><div class=verse-container id=ja531:77.4><span>phoṭentaṁ diguṇaṁ bhujaṁ. </span></div><p><div class=verse-container id=ja531:78.1><span>Hatthikkhandhañca āruyha, </span></div><p><div class=verse-container id=ja531:78.2><span>āropetvā pabhāvatiṁ; </span></div><p><div class=verse-container id=ja531:78.3><span>Saṅgāmaṁ otaritvāna, </span></div><p><div class=verse-container id=ja531:78.4><span>sīhanādaṁ nadī kuso. </span></div><p><div class=verse-container id=ja531:79.1><span>Tassa taṁ nadato sutvā, </span></div><p><div class=verse-container id=ja531:79.2><span>sīhassevitare migā; </span></div><p><div class=verse-container id=ja531:79.3><span>Khattiyā vipalāyiṁsu, </span></div><p><div class=verse-container id=ja531:79.4><span>kusasaddabhayaṭṭitā. </span></div><p><div class=verse-container id=ja531:80.1><span>Hatthārohā anīkaṭṭhā, </span></div><p><div class=verse-container id=ja531:80.2><span>rathikā pattikārakā; </span></div><p><div class=verse-container id=ja531:80.3><span>Aññamaññassa chindanti, </span></div><p><div class=verse-container id=ja531:80.4><span>kusasaddabhayaṭṭitā. </span></div><p><div class=verse-container id=ja531:81.1><span>Tasmiṁ saṅgāmasīsasmiṁ, </span></div><p><div class=verse-container id=ja531:81.2><span>passitvā haṭṭhamānaso; </span></div><p><div class=verse-container id=ja531:81.3><span>Kusassa rañño devindo, </span></div><p><div class=verse-container id=ja531:81.4><span>adā verocanaṁ maṇiṁ. </span></div><p><div class=verse-container id=ja531:82.1><span>So taṁ vijitvā saṅgāmaṁ, </span></div><p><div class=verse-container id=ja531:82.2><span>laddhā verocanaṁ maṇiṁ; </span></div><p><div class=verse-container id=ja531:82.3><span>Hatthikkhandhagato rājā, </span></div><p><div class=verse-container id=ja531:82.4><span>pāvekkhi nagaraṁ puraṁ. </span></div><p><div class=verse-container id=ja531:83.1><span>Jīvaggāhaṁ gahetvāna, </span></div><p><div class=verse-container id=ja531:83.2><span>bandhitvā satta khattiye; </span></div><p><div class=verse-container id=ja531:83.3><span>Sasurassupanāmesi, </span></div><p><div class=verse-container id=ja531:83.4><span>ime te deva sattavo. </span></div><p><div class=verse-container id=ja531:84.1><span>Sabbeva te vasaṁ gatā, </span></div><p><div class=verse-container id=ja531:84.2><span>amittā vihatā tava; </span></div><p><div class=verse-container id=ja531:84.3><span>Kāmaṁ karohi te tayā, </span></div><p><div class=verse-container id=ja531:84.4><span>muñca vā te hanassu vā”. </span></div><p><div class=verse-container id=ja531:85.1><span>“Tuyheva sattavo ete, </span></div><p><div class=verse-container id=ja531:85.2><span>na hi te mayha sattavo; </span></div><p><div class=verse-container id=ja531:85.3><span>Tvaññeva no mahārāja, </span></div><p><div class=verse-container id=ja531:85.4><span>muñca vā te hanassu vā”. </span></div><p><div class=verse-container id=ja531:86.1><span>“Imā te dhītaro satta, </span></div><p><div class=verse-container id=ja531:86.2><span>devakaññūpamā subhā; </span></div><p><div class=verse-container id=ja531:86.3><span>Dadāhi nesaṁ ekekaṁ, </span></div><p><div class=verse-container id=ja531:86.4><span>hontu jāmātaro tava”. </span></div><p><div class=verse-container id=ja531:87.1><span>“Amhākañceva tāsañca, </span></div><p><div class=verse-container id=ja531:87.2><span>tvaṁ no sabbesamissaro; </span></div><p><div class=verse-container id=ja531:87.3><span>Tvaññeva no mahārāja, </span></div><p><div class=verse-container id=ja531:87.4><span>dehi nesaṁ yadicchasi”. </span></div><p><div class=verse-container id=ja531:88.1><span>Ekamekassa ekekaṁ, </span></div><p><div class=verse-container id=ja531:88.2><span>adā sīhassaro kuso; </span></div><p><div class=verse-container id=ja531:88.3><span>Khattiyānaṁ tadā tesaṁ, </span></div><p><div class=verse-container id=ja531:88.4><span>rañño maddassa dhītaro. </span></div><p><div class=verse-container id=ja531:89.1><span>Pīṇitā tena lābhena, </span></div><p><div class=verse-container id=ja531:89.2><span>tuṭṭhā sīhassare kuse; </span></div><p><div class=verse-container id=ja531:89.3><span>Sakaraṭṭhāni pāyiṁsu, </span></div><p><div class=verse-container id=ja531:89.4><span>khattiyā satta tāvade. </span></div><p><div class=verse-container id=ja531:90.1><span>Pabhāvatiñca ādāya, </span></div><p><div class=verse-container id=ja531:90.2><span>maṇiṁ verocanaṁ subhaṁ; </span></div><p><div class=verse-container id=ja531:90.3><span>Kusāvatiṁ kuso rājā, </span></div><p><div class=verse-container id=ja531:90.4><span>agamāsi mahabbalo. </span></div><p><div class=verse-container id=ja531:91.1><span>Tyassu ekarathe yantā, </span></div><p><div class=verse-container id=ja531:91.2><span>pavisantā kusāvatiṁ; </span></div><p><div class=verse-container id=ja531:91.3><span>Samānā vaṇṇarūpena, </span></div><p><div class=verse-container id=ja531:91.4><span>nāññamaññātirocisuṁ. </span></div><p><div class=verse-container id=ja531:92.1><span>Mātā puttena saṅgacchi, </span></div><p><div class=verse-container id=ja531:92.2><span>ubhayo ca jayampatī; </span></div><p><div class=verse-container id=ja531:92.3><span>Samaggā te tadā āsuṁ, </span></div><p><div class=verse-container id=ja531:92.4><span>phītaṁ dharaṇimāvasunti. </span></div><p><div class=verse-container id=ja531:93.1><span>Kusajātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0530.html>Previous</a><a href=/canon/en/pli/ms/sutta/kn/ja/ja0532.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>