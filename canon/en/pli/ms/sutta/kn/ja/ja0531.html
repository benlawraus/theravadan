<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0530.html>Previous</a><a href=/canon/en/pli/ms/sutta/kn/ja/ja0532.html>Next</a></div><p id=ja531:0.1><span class=root>Jātaka </span><br><p id=ja531:0.2><span class=root>Sattatinipāta </span><br><p id=ja531:0.3><span class=root>Kusavagga </span><br><p id=ja531:0.4><span class="root big-bold">1. Kusajātaka </span><br><p id=ja531:1.1><span class=root>“Idaṁ te raṭṭhaṁ sadhanaṁ sayoggaṁ, </span><br><p id=ja531:1.2><span class=root>Sakāyuraṁ sabbakāmūpapannaṁ; </span><br><p id=ja531:1.3><span class=root>Idaṁ te rajjaṁ anusāsa amma, </span><br><p id=ja531:1.4><span class=root>Gacchāmahaṁ yattha piyā pabhāvatī”. </span><br><p id=ja531:2.1><span class=root>“Anujjubhūtena haraṁ mahantaṁ, </span><br><p id=ja531:2.2><span class=root>Divā ca ratto ca nisīthakāle; </span><br><p id=ja531:2.3><span class=root>Paṭigaccha tvaṁ khippaṁ kusāvatiṁ kusa, </span><br><p id=ja531:2.4><span class=root>Nicchāmi dubbaṇṇamahaṁ vasantaṁ”. </span><br><p id=ja531:3.1><span class=root>“Nāhaṁ gamissāmi ito kusāvatiṁ, </span><br><p id=ja531:3.2><span class=root>Pabhāvatī vaṇṇapalobhito tava; </span><br><p id=ja531:3.3><span class=root>Ramāmi maddassa niketaramme, </span><br><p id=ja531:3.4><span class=root>Hitvāna raṭṭhaṁ tava dassane rato. </span><br><p id=ja531:4.1><span class=root>Pabhāvatī vaṇṇapalobhito tava, </span><br><p id=ja531:4.2><span class=root>Sammūḷharūpo vicarāmi mediniṁ; </span><br><p id=ja531:4.3><span class=root>Disaṁ na jānāmi kutomhi āgato, </span><br><p id=ja531:4.4><span class=root>Tayamhi matto migamandalocane. </span><br><p id=ja531:5.1><span class=root>Suvaṇṇacīravasane, </span><br><p id=ja531:5.2><span class=root>jātarūpasumekhale; </span><br><p id=ja531:5.3><span class=root>Sussoṇi tava kāmā hi, </span><br><p id=ja531:5.4><span class=root>nāhaṁ rajjena matthiko”. </span><br><p id=ja531:6.1><span class=root>“Abbhūti tassa bho hoti, </span><br><p id=ja531:6.2><span class=root>yo anicchantamicchati; </span><br><p id=ja531:6.3><span class=root>Akāmaṁ rāja kāmesi, </span><br><p id=ja531:6.4><span class=root>akantaṁ kantumicchasi”. </span><br><p id=ja531:7.1><span class=root>“Akāmaṁ vā sakāmaṁ vā, </span><br><p id=ja531:7.2><span class=root>yo naro labhate piyaṁ; </span><br><p id=ja531:7.3><span class=root>Lābhamettha pasaṁsāma, </span><br><p id=ja531:7.4><span class=root>alābho tattha pāpako”. </span><br><p id=ja531:8.1><span class=root>“Pāsāṇasāraṁ khaṇasi, </span><br><p id=ja531:8.2><span class=root>kaṇikārassa dārunā; </span><br><p id=ja531:8.3><span class=root>Vātaṁ jālena bādhesi, </span><br><p id=ja531:8.4><span class=root>yo anicchantamicchasi”. </span><br><p id=ja531:9.1><span class=root>“Pāsāṇo nūna te hadaye, </span><br><p id=ja531:9.2><span class=root>ohito mudulakkhaṇe; </span><br><p id=ja531:9.3><span class=root>Yo te sātaṁ na vindāmi, </span><br><p id=ja531:9.4><span class=root>tirojanapadāgato. </span><br><p id=ja531:10.1><span class=root>Yadā maṁ bhakuṭiṁ katvā, </span><br><p id=ja531:10.2><span class=root>rājaputtī udikkhati; </span><br><p id=ja531:10.3><span class=root>Āḷāriko tadā homi, </span><br><p id=ja531:10.4><span class=root>rañño maddassantepure. </span><br><p id=ja531:11.1><span class=root>Yadā umhayamānā maṁ, </span><br><p id=ja531:11.2><span class=root>rājaputtī udikkhati; </span><br><p id=ja531:11.3><span class=root>Nāḷāriko tadā homi, </span><br><p id=ja531:11.4><span class=root>rājā homi tadā kuso”. </span><br><p id=ja531:12.1><span class=root>“Sace hi vacanaṁ saccaṁ, </span><br><p id=ja531:12.2><span class=root>nemittānaṁ bhavissati; </span><br><p id=ja531:12.3><span class=root>Neva me tvaṁ patī assa, </span><br><p id=ja531:12.4><span class=root>kāmaṁ chindantu sattadhā”. </span><br><p id=ja531:13.1><span class=root>“Sace hi vacanaṁ saccaṁ, </span><br><p id=ja531:13.2><span class=root>aññesaṁ yadi vā mamaṁ; </span><br><p id=ja531:13.3><span class=root>Neva tuyhaṁ patī atthi, </span><br><p id=ja531:13.4><span class=root>añño sīhassarā kusā”. </span><br><p id=ja531:14.1><span class=root>“Nekkhaṁ gīvaṁ te kāressaṁ, </span><br><p id=ja531:14.2><span class=root>patvā khujje kusāvatiṁ; </span><br><p id=ja531:14.3><span class=root>Sace maṁ nāganāsūrū, </span><br><p id=ja531:14.4><span class=root>olokeyya pabhāvatī. </span><br><p id=ja531:15.1><span class=root>Nekkhaṁ gīvaṁ te kāressaṁ, </span><br><p id=ja531:15.2><span class=root>patvā khujje kusāvatiṁ; </span><br><p id=ja531:15.3><span class=root>Sace maṁ nāganāsūrū, </span><br><p id=ja531:15.4><span class=root>ālapeyya pabhāvatī. </span><br><p id=ja531:16.1><span class=root>Nekkhaṁ gīvaṁ te kāressaṁ, </span><br><p id=ja531:16.2><span class=root>patvā khujje kusāvatiṁ; </span><br><p id=ja531:16.3><span class=root>Sace maṁ nāganāsūrū, </span><br><p id=ja531:16.4><span class=root>umhāyeyya pabhāvatī. </span><br><p id=ja531:17.1><span class=root>Nekkhaṁ gīvaṁ te kāressaṁ, </span><br><p id=ja531:17.2><span class=root>patvā khujje kusāvatiṁ; </span><br><p id=ja531:17.3><span class=root>Sace maṁ nāganāsūrū, </span><br><p id=ja531:17.4><span class=root>pamhāyeyya pabhāvatī. </span><br><p id=ja531:18.1><span class=root>Nekkhaṁ gīvaṁ te kāressaṁ, </span><br><p id=ja531:18.2><span class=root>patvā khujje kusāvatiṁ; </span><br><p id=ja531:18.3><span class=root>Sace maṁ nāganāsūrū, </span><br><p id=ja531:18.4><span class=root>pāṇīhi upasamphuse”. </span><br><p id=ja531:19.1><span class=root>“Na hi nūnāyaṁ rājaputtī, </span><br><p id=ja531:19.2><span class=root>kuse sātampi vindati; </span><br><p id=ja531:19.3><span class=root>Āḷārike bhate pose, </span><br><p id=ja531:19.4><span class=root>vetanena anatthike”. </span><br><p id=ja531:20.1><span class=root>“Na hi nūnāyaṁ sā khujjā, </span><br><p id=ja531:20.2><span class=root>labhati jivhāya chedanaṁ; </span><br><p id=ja531:20.3><span class=root>Sunisitena satthena, </span><br><p id=ja531:20.4><span class=root>evaṁ dubbhāsitaṁ bhaṇaṁ”. </span><br><p id=ja531:21.1><span class=root>“Mā naṁ rūpena pāmesi, </span><br><p id=ja531:21.2><span class=root>ārohena pabhāvati; </span><br><p id=ja531:21.3><span class=root>Mahāyasoti katvāna, </span><br><p id=ja531:21.4><span class=root>karassu rucire piyaṁ. </span><br><p id=ja531:22.1><span class=root>Mā naṁ rūpena pāmesi, </span><br><p id=ja531:22.2><span class=root>ārohena pabhāvati; </span><br><p id=ja531:22.3><span class=root>Mahaddhanoti katvāna, </span><br><p id=ja531:22.4><span class=root>karassu rucire piyaṁ. </span><br><p id=ja531:23.1><span class=root>Mā naṁ rūpena pāmesi, </span><br><p id=ja531:23.2><span class=root>ārohena pabhāvati; </span><br><p id=ja531:23.3><span class=root>Mahabbaloti katvāna, </span><br><p id=ja531:23.4><span class=root>karassu rucire piyaṁ. </span><br><p id=ja531:24.1><span class=root>Mā naṁ rūpena pāmesi, </span><br><p id=ja531:24.2><span class=root>ārohena pabhāvati; </span><br><p id=ja531:24.3><span class=root>Mahāraṭṭhoti katvāna, </span><br><p id=ja531:24.4><span class=root>karassu rucire piyaṁ. </span><br><p id=ja531:25.1><span class=root>Mā naṁ rūpena pāmesi, </span><br><p id=ja531:25.2><span class=root>ārohena pabhāvati; </span><br><p id=ja531:25.3><span class=root>Mahārājāti katvāna, </span><br><p id=ja531:25.4><span class=root>karassu rucire piyaṁ. </span><br><p id=ja531:26.1><span class=root>Mā naṁ rūpena pāmesi, </span><br><p id=ja531:26.2><span class=root>ārohena pabhāvati; </span><br><p id=ja531:26.3><span class=root>Sīhassaroti katvāna, </span><br><p id=ja531:26.4><span class=root>karassu rucire piyaṁ. </span><br><p id=ja531:27.1><span class=root>Mā naṁ rūpena pāmesi, </span><br><p id=ja531:27.2><span class=root>ārohena pabhāvati; </span><br><p id=ja531:27.3><span class=root>Vaggussaroti katvāna, </span><br><p id=ja531:27.4><span class=root>karassu rucire piyaṁ. </span><br><p id=ja531:28.1><span class=root>Mā naṁ rūpena pāmesi, </span><br><p id=ja531:28.2><span class=root>ārohena pabhāvati; </span><br><p id=ja531:28.3><span class=root>Bindussaroti katvāna, </span><br><p id=ja531:28.4><span class=root>karassu rucire piyaṁ. </span><br><p id=ja531:29.1><span class=root>Mā naṁ rūpena pāmesi, </span><br><p id=ja531:29.2><span class=root>ārohena pabhāvati; </span><br><p id=ja531:29.3><span class=root>Mañjussaroti katvāna, </span><br><p id=ja531:29.4><span class=root>karassu rucire piyaṁ. </span><br><p id=ja531:30.1><span class=root>Mā naṁ rūpena pāmesi, </span><br><p id=ja531:30.2><span class=root>ārohena pabhāvati; </span><br><p id=ja531:30.3><span class=root>Madhussaroti katvāna, </span><br><p id=ja531:30.4><span class=root>karassu rucire piyaṁ. </span><br><p id=ja531:31.1><span class=root>Mā naṁ rūpena pāmesi, </span><br><p id=ja531:31.2><span class=root>ārohena pabhāvati; </span><br><p id=ja531:31.3><span class=root>Satasippoti katvāna, </span><br><p id=ja531:31.4><span class=root>karassu rucire piyaṁ. </span><br><p id=ja531:32.1><span class=root>Mā naṁ rūpena pāmesi, </span><br><p id=ja531:32.2><span class=root>ārohena pabhāvati; </span><br><p id=ja531:32.3><span class=root>Khattiyotipi katvāna, </span><br><p id=ja531:32.4><span class=root>karassu rucire piyaṁ. </span><br><p id=ja531:33.1><span class=root>Mā naṁ rūpena pāmesi, </span><br><p id=ja531:33.2><span class=root>ārohena pabhāvati; </span><br><p id=ja531:33.3><span class=root>Kusarājāti katvāna, </span><br><p id=ja531:33.4><span class=root>karassu rucire piyaṁ”. </span><br><p id=ja531:34.1><span class=root>“Ete nāgā upatthaddhā, </span><br><p id=ja531:34.2><span class=root>sabbe tiṭṭhanti vammitā; </span><br><p id=ja531:34.3><span class=root>Purā maddanti pākāraṁ, </span><br><p id=ja531:34.4><span class=root>ānentetaṁ pabhāvatiṁ”. </span><br><p id=ja531:35.1><span class=root>“Satta bile karitvāna, </span><br><p id=ja531:35.2><span class=root>ahametaṁ pabhāvatiṁ; </span><br><p id=ja531:35.3><span class=root>Khattiyānaṁ padassāmi, </span><br><p id=ja531:35.4><span class=root>ye maṁ hantuṁ idhāgatā”. </span><br><p id=ja531:36.1><span class=root>“Avuṭṭhahi rājaputtī, </span><br><p id=ja531:36.2><span class=root>sāmā koseyyavāsinī; </span><br><p id=ja531:36.3><span class=root>Assupuṇṇehi nettehi, </span><br><p id=ja531:36.4><span class=root>dāsīgaṇapurakkhatā”. </span><br><p id=ja531:37.1><span class=root>“Taṁ nūna kakkūpanisevitaṁ mukhaṁ, </span><br><p id=ja531:37.2><span class=root>Ādāsadantātharupaccavekkhitaṁ; </span><br><p id=ja531:37.3><span class=root>Subhaṁ sunettaṁ virajaṁ anaṅgaṇaṁ, </span><br><p id=ja531:37.4><span class=root>Chuddhaṁ vane ṭhassati khattiyehi. </span><br><p id=ja531:38.1><span class=root>Te nūna me asite vellitagge, </span><br><p id=ja531:38.2><span class=root>Kese mudū candanasāralitte; </span><br><p id=ja531:38.3><span class=root>Samākule sīvathikāya majjhe, </span><br><p id=ja531:38.4><span class=root>Pādehi gijjhā parikaḍḍhissanti. </span><br><p id=ja531:39.1><span class=root>Tā nūna me tambanakhā sulomā, </span><br><p id=ja531:39.2><span class=root>Bāhā mudū candanasāralittā; </span><br><p id=ja531:39.3><span class=root>Chinnā vane ujjhitā khattiyehi, </span><br><p id=ja531:39.4><span class=root>Gayha dhaṅko gacchati yenakāmaṁ. </span><br><p id=ja531:40.1><span class=root>Te nūna tālūpanibhe alambe, </span><br><p id=ja531:40.2><span class=root>Nisevite kāsikacandanena; </span><br><p id=ja531:40.3><span class=root>Thanesu me lambissati siṅgālo, </span><br><p id=ja531:40.4><span class=root>Mātūva putto taruṇo tanūjo. </span><br><p id=ja531:41.1><span class=root>Taṁ nūna soṇiṁ puthulaṁ sukoṭṭitaṁ, </span><br><p id=ja531:41.2><span class=root>Nisevitaṁ kañcanamekhalāhi; </span><br><p id=ja531:41.3><span class=root>Chinnaṁ vane khattiyehī avatthaṁ, </span><br><p id=ja531:41.4><span class=root>Siṅgālasaṅghā parikaḍḍhissanti. </span><br><p id=ja531:42.1><span class=root>Soṇā dhaṅkā siṅgālā ca, </span><br><p id=ja531:42.2><span class=root>ye caññe santi dāṭhino; </span><br><p id=ja531:42.3><span class=root>Ajarā nūna hessanti, </span><br><p id=ja531:42.4><span class=root>bhakkhayitvā pabhāvatiṁ. </span><br><p id=ja531:43.1><span class=root>Sace maṁsāni hariṁsu, </span><br><p id=ja531:43.2><span class=root>khattiyā dūragāmino; </span><br><p id=ja531:43.3><span class=root>Aṭṭhīni amma yācitvā, </span><br><p id=ja531:43.4><span class=root>anupathe dahātha naṁ. </span><br><p id=ja531:44.1><span class=root>Khettāni amma kāretvā, </span><br><p id=ja531:44.2><span class=root>kaṇikārettha ropaya; </span><br><p id=ja531:44.3><span class=root>Yadā te pupphitā assu, </span><br><p id=ja531:44.4><span class=root>hemantānaṁ himaccaye; </span><br><p id=ja531:44.5><span class=root>Sareyyātha mamaṁ amma, </span><br><p id=ja531:44.6><span class=root>evaṁvaṇṇā pabhāvatī”. </span><br><p id=ja531:45.1><span class=root>“Tassā mātā udaṭṭhāsi, </span><br><p id=ja531:45.2><span class=root>khattiyā devavaṇṇinī; </span><br><p id=ja531:45.3><span class=root>Disvā asiñca sūnañca, </span><br><p id=ja531:45.4><span class=root>rañño maddassantepure”. </span><br><p id=ja531:46.1><span class=root>“Iminā nūna asinā, </span><br><p id=ja531:46.2><span class=root>susaññaṁ tanumajjhimaṁ; </span><br><p id=ja531:46.3><span class=root>Dhītaraṁ madda hantvāna, </span><br><p id=ja531:46.4><span class=root>khattiyānaṁ padassasi. </span><br><p id=ja531:47.1><span class=root>Na me akāsi vacanaṁ, </span><br><p id=ja531:47.2><span class=root>atthakāmāya puttike; </span><br><p id=ja531:47.3><span class=root>Sājja lohitasañchannā, </span><br><p id=ja531:47.4><span class=root>gacchasi yamasādhanaṁ. </span><br><p id=ja531:48.1><span class=root>Evamāpajjatī poso, </span><br><p id=ja531:48.2><span class=root>pāpiyañca nigacchati; </span><br><p id=ja531:48.3><span class=root>Yo ve hitānaṁ vacanaṁ, </span><br><p id=ja531:48.4><span class=root>na karoti atthadassinaṁ. </span><br><p id=ja531:49.1><span class=root>Sace ca ajja dhāresi, </span><br><p id=ja531:49.2><span class=root>kumāraṁ cārudassanaṁ; </span><br><p id=ja531:49.3><span class=root>Kusena jātaṁ khattiyaṁ, </span><br><p id=ja531:49.4><span class=root>suvaṇṇamaṇimekhalaṁ; </span><br><p id=ja531:49.5><span class=root>Pūjitaṁ ñātisaṅghehi, </span><br><p id=ja531:49.6><span class=root>na gacchasi yamakkhayaṁ. </span><br><p id=ja531:50.1><span class=root>Yatthassu bherī nadati, </span><br><p id=ja531:50.2><span class=root>kuñjaro ca nikūjati; </span><br><p id=ja531:50.3><span class=root>Khattiyānaṁ kule bhadde, </span><br><p id=ja531:50.4><span class=root>kiṁ nu sukhataraṁ tato. </span><br><p id=ja531:51.1><span class=root>Asso ca sisati dvāre, </span><br><p id=ja531:51.2><span class=root>kumāro uparodati; </span><br><p id=ja531:51.3><span class=root>Khattiyānaṁ kule bhadde, </span><br><p id=ja531:51.4><span class=root>kiṁ nu sukhataraṁ tato. </span><br><p id=ja531:52.1><span class=root>Mayūrakoñcābhirude, </span><br><p id=ja531:52.2><span class=root>kokilābhinikūjite; </span><br><p id=ja531:52.3><span class=root>Khattiyānaṁ kule bhadde, </span><br><p id=ja531:52.4><span class=root>kiṁ nu sukhataraṁ tato”. </span><br><p id=ja531:53.1><span class=root>“Kahaṁ nu so sattumaddano, </span><br><p id=ja531:53.2><span class=root>pararaṭṭhappamaddano; </span><br><p id=ja531:53.3><span class=root>Kuso soḷārapaññāṇo, </span><br><p id=ja531:53.4><span class=root>yo no dukkhā pamocaye”. </span><br><p id=ja531:54.1><span class=root>“Idheva so sattumaddano, </span><br><p id=ja531:54.2><span class=root>pararaṭṭhappamaddano; </span><br><p id=ja531:54.3><span class=root>Kuso soḷārapaññāṇo, </span><br><p id=ja531:54.4><span class=root>yo te sabbe vadhissati”. </span><br><p id=ja531:55.1><span class=root>“Ummattikā nu bhaṇasi, </span><br><p id=ja531:55.2><span class=root>Andhabālā pabhāsasi; </span><br><p id=ja531:55.3><span class=root>Kuso ce āgato assa, </span><br><p id=ja531:55.4><span class=root>Kiṁ na jānemu taṁ mayaṁ”. </span><br><p id=ja531:56.1><span class=root>“Eso āḷāriko poso, </span><br><p id=ja531:56.2><span class=root>kumārīpuramantare; </span><br><p id=ja531:56.3><span class=root>Daḷhaṁ katvāna saṁvelliṁ, </span><br><p id=ja531:56.4><span class=root>kumbhiṁ dhovati oṇato”. </span><br><p id=ja531:57.1><span class=root>“Veṇī tvamasi caṇḍālī, </span><br><p id=ja531:57.2><span class=root>adūsi kulagandhinī; </span><br><p id=ja531:57.3><span class=root>Kathaṁ maddakule jātā, </span><br><p id=ja531:57.4><span class=root>dāsaṁ kayirāsi kāmukaṁ”. </span><br><p id=ja531:58.1><span class=root>“Namhi veṇī na caṇḍālī, </span><br><p id=ja531:58.2><span class=root>na camhi kulagandhinī; </span><br><p id=ja531:58.3><span class=root>Okkākaputto bhaddante, </span><br><p id=ja531:58.4><span class=root>tvaṁ nu dāsoti maññasi”. </span><br><p id=ja531:59.1><span class=root>“Yo brāhmaṇasahassāni, </span><br><p id=ja531:59.2><span class=root>sadā bhojeti vīsatiṁ; </span><br><p id=ja531:59.3><span class=root>Okkākaputto bhaddante, </span><br><p id=ja531:59.4><span class=root>tvaṁ nu dāsoti maññasi. </span><br><p id=ja531:60.1><span class=root>Yassa nāgasahassāni, </span><br><p id=ja531:60.2><span class=root>sadā yojenti vīsatiṁ; </span><br><p id=ja531:60.3><span class=root>Okkākaputto bhaddante, </span><br><p id=ja531:60.4><span class=root>tvaṁ nu dāsoti maññasi. </span><br><p id=ja531:61.1><span class=root>Yassa assasahassāni, </span><br><p id=ja531:61.2><span class=root>sadā yojenti vīsatiṁ; </span><br><p id=ja531:61.3><span class=root>Okkākaputto bhaddante, </span><br><p id=ja531:61.4><span class=root>tvaṁ nu dāsoti maññasi. </span><br><p id=ja531:62.1><span class=root>Yassa rathasahassāni, </span><br><p id=ja531:62.2><span class=root>sadā yojenti vīsatiṁ; </span><br><p id=ja531:62.3><span class=root>Okkākaputto bhaddante, </span><br><p id=ja531:62.4><span class=root>tvaṁ nu dāsoti maññasi. </span><br><p id=ja531:63.1><span class=root>Yassa usabhasahassāni, </span><br><p id=ja531:63.2><span class=root>sadā yojenti vīsatiṁ; </span><br><p id=ja531:63.3><span class=root>Okkākaputto bhaddante, </span><br><p id=ja531:63.4><span class=root>tvaṁ nu dāsoti maññasi. </span><br><p id=ja531:64.1><span class=root>Yassa dhenusahassāni, </span><br><p id=ja531:64.2><span class=root>sadā duhanti vīsatiṁ; </span><br><p id=ja531:64.3><span class=root>Okkākaputto bhaddante, </span><br><p id=ja531:64.4><span class=root>tvaṁ nu dāsoti maññasi”. </span><br><p id=ja531:65.1><span class=root>“Taggha te dukkaṭaṁ bāle, </span><br><p id=ja531:65.2><span class=root>yaṁ khattiyaṁ mahabbalaṁ; </span><br><p id=ja531:65.3><span class=root>Nāgaṁ maṇḍūkavaṇṇena, </span><br><p id=ja531:65.4><span class=root>na naṁ akkhāsidhāgataṁ”. </span><br><p id=ja531:66.1><span class=root>“Aparādhaṁ mahārāja, </span><br><p id=ja531:66.2><span class=root>tvaṁ no khama rathesabha; </span><br><p id=ja531:66.3><span class=root>Yaṁ taṁ aññātavesena, </span><br><p id=ja531:66.4><span class=root>nāññāsimhā idhāgataṁ”. </span><br><p id=ja531:67.1><span class=root>“Mādisassa na taṁ channaṁ, </span><br><p id=ja531:67.2><span class=root>yohaṁ āḷāriko bhave; </span><br><p id=ja531:67.3><span class=root>Tvaññeva me pasīdassu, </span><br><p id=ja531:67.4><span class=root>natthi te deva dukkaṭaṁ”. </span><br><p id=ja531:68.1><span class=root>“Gaccha bāle khamāpehi, </span><br><p id=ja531:68.2><span class=root>kusarājaṁ mahabbalaṁ; </span><br><p id=ja531:68.3><span class=root>Khamāpito kuso rājā, </span><br><p id=ja531:68.4><span class=root>so te dassati jīvitaṁ”. </span><br><p id=ja531:69.1><span class=root>“Pitussa vacanaṁ sutvā, </span><br><p id=ja531:69.2><span class=root>devavaṇṇī pabhāvatī; </span><br><p id=ja531:69.3><span class=root>Sirasā aggahī pāde, </span><br><p id=ja531:69.4><span class=root>kusarājaṁ mahabbalaṁ”. </span><br><p id=ja531:70.1><span class=root>“Yāmā ratyo atikkantā, </span><br><p id=ja531:70.2><span class=root>tāmā deva tayā vinā; </span><br><p id=ja531:70.3><span class=root>Vande te sirasā pāde, </span><br><p id=ja531:70.4><span class=root>mā me kujjha rathesabha. </span><br><p id=ja531:71.1><span class=root>Sabbaṁ te paṭijānāmi, </span><br><p id=ja531:71.2><span class=root>mahārāja suṇohi me; </span><br><p id=ja531:71.3><span class=root>Na cāpi appiyaṁ tuyhaṁ, </span><br><p id=ja531:71.4><span class=root>kareyyāmi ahaṁ puna. </span><br><p id=ja531:72.1><span class=root>Evañce yācamānāya, </span><br><p id=ja531:72.2><span class=root>vacanaṁ me na kāhasi; </span><br><p id=ja531:72.3><span class=root>Idāni maṁ tāto hantvā, </span><br><p id=ja531:72.4><span class=root>khattiyānaṁ padassati”. </span><br><p id=ja531:73.1><span class=root>“Evaṁ te yācamānāya, </span><br><p id=ja531:73.2><span class=root>kiṁ na kāhāmi te vaco; </span><br><p id=ja531:73.3><span class=root>Vikuddho tyasmi kalyāṇi, </span><br><p id=ja531:73.4><span class=root>mā tvaṁ bhāyi pabhāvati. </span><br><p id=ja531:74.1><span class=root>Sabbaṁ te paṭijānāmi, </span><br><p id=ja531:74.2><span class=root>rājaputti suṇohi me; </span><br><p id=ja531:74.3><span class=root>Na cāpi appiyaṁ tuyhaṁ, </span><br><p id=ja531:74.4><span class=root>kareyyāmi ahaṁ puna. </span><br><p id=ja531:75.1><span class=root>Tava kāmā hi sussoṇi, </span><br><p id=ja531:75.2><span class=root>pahu dukkhaṁ titikkhisaṁ; </span><br><p id=ja531:75.3><span class=root>Bahuṁ maddakulaṁ hantvā, </span><br><p id=ja531:75.4><span class=root>nayituṁ taṁ pabhāvati”. </span><br><p id=ja531:76.1><span class=root>“Yojayantu rathe asse, </span><br><p id=ja531:76.2><span class=root>nānācitte samāhite; </span><br><p id=ja531:76.3><span class=root>Atha dakkhatha me vegaṁ, </span><br><p id=ja531:76.4><span class=root>vidhamantassa sattavo”. </span><br><p id=ja531:77.1><span class=root>“Tañca tattha udikkhiṁsu, </span><br><p id=ja531:77.2><span class=root>rañño maddassantepure; </span><br><p id=ja531:77.3><span class=root>Vijambhamānaṁ sīhaṁva, </span><br><p id=ja531:77.4><span class=root>phoṭentaṁ diguṇaṁ bhujaṁ. </span><br><p id=ja531:78.1><span class=root>Hatthikkhandhañca āruyha, </span><br><p id=ja531:78.2><span class=root>āropetvā pabhāvatiṁ; </span><br><p id=ja531:78.3><span class=root>Saṅgāmaṁ otaritvāna, </span><br><p id=ja531:78.4><span class=root>sīhanādaṁ nadī kuso. </span><br><p id=ja531:79.1><span class=root>Tassa taṁ nadato sutvā, </span><br><p id=ja531:79.2><span class=root>sīhassevitare migā; </span><br><p id=ja531:79.3><span class=root>Khattiyā vipalāyiṁsu, </span><br><p id=ja531:79.4><span class=root>kusasaddabhayaṭṭitā. </span><br><p id=ja531:80.1><span class=root>Hatthārohā anīkaṭṭhā, </span><br><p id=ja531:80.2><span class=root>rathikā pattikārakā; </span><br><p id=ja531:80.3><span class=root>Aññamaññassa chindanti, </span><br><p id=ja531:80.4><span class=root>kusasaddabhayaṭṭitā. </span><br><p id=ja531:81.1><span class=root>Tasmiṁ saṅgāmasīsasmiṁ, </span><br><p id=ja531:81.2><span class=root>passitvā haṭṭhamānaso; </span><br><p id=ja531:81.3><span class=root>Kusassa rañño devindo, </span><br><p id=ja531:81.4><span class=root>adā verocanaṁ maṇiṁ. </span><br><p id=ja531:82.1><span class=root>So taṁ vijitvā saṅgāmaṁ, </span><br><p id=ja531:82.2><span class=root>laddhā verocanaṁ maṇiṁ; </span><br><p id=ja531:82.3><span class=root>Hatthikkhandhagato rājā, </span><br><p id=ja531:82.4><span class=root>pāvekkhi nagaraṁ puraṁ. </span><br><p id=ja531:83.1><span class=root>Jīvaggāhaṁ gahetvāna, </span><br><p id=ja531:83.2><span class=root>bandhitvā satta khattiye; </span><br><p id=ja531:83.3><span class=root>Sasurassupanāmesi, </span><br><p id=ja531:83.4><span class=root>ime te deva sattavo. </span><br><p id=ja531:84.1><span class=root>Sabbeva te vasaṁ gatā, </span><br><p id=ja531:84.2><span class=root>amittā vihatā tava; </span><br><p id=ja531:84.3><span class=root>Kāmaṁ karohi te tayā, </span><br><p id=ja531:84.4><span class=root>muñca vā te hanassu vā”. </span><br><p id=ja531:85.1><span class=root>“Tuyheva sattavo ete, </span><br><p id=ja531:85.2><span class=root>na hi te mayha sattavo; </span><br><p id=ja531:85.3><span class=root>Tvaññeva no mahārāja, </span><br><p id=ja531:85.4><span class=root>muñca vā te hanassu vā”. </span><br><p id=ja531:86.1><span class=root>“Imā te dhītaro satta, </span><br><p id=ja531:86.2><span class=root>devakaññūpamā subhā; </span><br><p id=ja531:86.3><span class=root>Dadāhi nesaṁ ekekaṁ, </span><br><p id=ja531:86.4><span class=root>hontu jāmātaro tava”. </span><br><p id=ja531:87.1><span class=root>“Amhākañceva tāsañca, </span><br><p id=ja531:87.2><span class=root>tvaṁ no sabbesamissaro; </span><br><p id=ja531:87.3><span class=root>Tvaññeva no mahārāja, </span><br><p id=ja531:87.4><span class=root>dehi nesaṁ yadicchasi”. </span><br><p id=ja531:88.1><span class=root>Ekamekassa ekekaṁ, </span><br><p id=ja531:88.2><span class=root>adā sīhassaro kuso; </span><br><p id=ja531:88.3><span class=root>Khattiyānaṁ tadā tesaṁ, </span><br><p id=ja531:88.4><span class=root>rañño maddassa dhītaro. </span><br><p id=ja531:89.1><span class=root>Pīṇitā tena lābhena, </span><br><p id=ja531:89.2><span class=root>tuṭṭhā sīhassare kuse; </span><br><p id=ja531:89.3><span class=root>Sakaraṭṭhāni pāyiṁsu, </span><br><p id=ja531:89.4><span class=root>khattiyā satta tāvade. </span><br><p id=ja531:90.1><span class=root>Pabhāvatiñca ādāya, </span><br><p id=ja531:90.2><span class=root>maṇiṁ verocanaṁ subhaṁ; </span><br><p id=ja531:90.3><span class=root>Kusāvatiṁ kuso rājā, </span><br><p id=ja531:90.4><span class=root>agamāsi mahabbalo. </span><br><p id=ja531:91.1><span class=root>Tyassu ekarathe yantā, </span><br><p id=ja531:91.2><span class=root>pavisantā kusāvatiṁ; </span><br><p id=ja531:91.3><span class=root>Samānā vaṇṇarūpena, </span><br><p id=ja531:91.4><span class=root>nāññamaññātirocisuṁ. </span><br><p id=ja531:92.1><span class=root>Mātā puttena saṅgacchi, </span><br><p id=ja531:92.2><span class=root>ubhayo ca jayampatī; </span><br><p id=ja531:92.3><span class=root>Samaggā te tadā āsuṁ, </span><br><p id=ja531:92.4><span class=root>phītaṁ dharaṇimāvasunti. </span><br><p id=ja531:93.1><span class=root>Kusajātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>