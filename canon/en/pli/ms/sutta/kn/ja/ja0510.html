<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0509.html>Previous</a><a href=/canon/en/pli/ms/sutta/kn/ja/ja0511.html>Next</a></div><p id=ja510:0.1><span class=root>Jātaka </span><br><p id=ja510:0.2><span class=root>Vīsatinipāta </span><br><p id=ja510:0.3><span class=root>Mātaṅgavagga </span><br><p id=ja510:0.4><span class="root big-bold">14. Ayogharajātaka </span><br><p id=ja510:1.1><span class=root>“Yamekarattiṁ paṭhamaṁ, </span><br><p id=ja510:1.2><span class=root>gabbhe vasati māṇavo; </span><br><p id=ja510:1.3><span class=root>Abbhuṭṭhitova so yāti, </span><br><p id=ja510:1.4><span class=root>sagacchaṁ na nivattati. </span><br><p id=ja510:2.1><span class=root>Na yujjhamānā na balenavassitā, </span><br><p id=ja510:2.2><span class=root>Narā na jīranti na cāpi miyyare; </span><br><p id=ja510:2.3><span class=root>Sabbaṁ hidaṁ jātijarāyupaddutaṁ, </span><br><p id=ja510:2.4><span class=root>Taṁ me matī hoti carāmi dhammaṁ. </span><br><p id=ja510:3.1><span class=root>Caturaṅginiṁ senaṁ subhiṁsarūpaṁ, </span><br><p id=ja510:3.2><span class=root>Jayanti raṭṭhādhipatī pasayha; </span><br><p id=ja510:3.3><span class=root>Na maccuno jayitumussahanti, </span><br><p id=ja510:3.4><span class=root>Taṁ me matī hoti carāmi dhammaṁ. </span><br><p id=ja510:4.1><span class=root>Hatthīhi assehi rathehi pattibhi, </span><br><p id=ja510:4.2><span class=root>Parivāritā muccare ekacceyyā; </span><br><p id=ja510:4.3><span class=root>Na maccuno muccitumussahanti, </span><br><p id=ja510:4.4><span class=root>Taṁ me matī hoti carāmi dhammaṁ. </span><br><p id=ja510:5.1><span class=root>Hatthīhi assehi rathehi pattibhi, </span><br><p id=ja510:5.2><span class=root>Sūrā pabhañjanti padhaṁsayanti; </span><br><p id=ja510:5.3><span class=root>Na maccuno bhañjitumussahanti, </span><br><p id=ja510:5.4><span class=root>Taṁ me matī hoti carāmi dhammaṁ. </span><br><p id=ja510:6.1><span class=root>Mattā gajā bhinnagaḷā pabhinnā, </span><br><p id=ja510:6.2><span class=root>Nagarāni maddanti janaṁ hananti; </span><br><p id=ja510:6.3><span class=root>Na maccuno madditumussahanti, </span><br><p id=ja510:6.4><span class=root>Taṁ me matī hoti carāmi dhammaṁ. </span><br><p id=ja510:7.1><span class=root>Issāsino katahatthāpi vīrā, </span><br><p id=ja510:7.2><span class=root>Dūrepātī akkhaṇavedhinopi; </span><br><p id=ja510:7.3><span class=root>Na maccuno vijjhitumussahanti, </span><br><p id=ja510:7.4><span class=root>Taṁ me matī hoti carāmi dhammaṁ. </span><br><p id=ja510:8.1><span class=root>Sarāni khīyanti saselakānanā, </span><br><p id=ja510:8.2><span class=root>Sabbaṁ hidaṁ khīyati dīghamantaraṁ; </span><br><p id=ja510:8.3><span class=root>Sabbaṁ hidaṁ bhañjare kālapariyāyaṁ, </span><br><p id=ja510:8.4><span class=root>Taṁ me matī hoti carāmi dhammaṁ. </span><br><p id=ja510:9.1><span class=root>Sabbesa mevaṁ hi narāna nārinaṁ, </span><br><p id=ja510:9.2><span class=root>Calācalaṁ pāṇabhunodha jīvitaṁ; </span><br><p id=ja510:9.3><span class=root>Paṭova dhuttassa dumova kūlajo, </span><br><p id=ja510:9.4><span class=root>Taṁ me matī hoti carāmi dhammaṁ. </span><br><p id=ja510:10.1><span class=root>Dumapphalāneva patanti māṇavā, </span><br><p id=ja510:10.2><span class=root>Daharā ca vuddhā ca sarīrabhedā; </span><br><p id=ja510:10.3><span class=root>Nāriyo narā majjhimaporisā ca, </span><br><p id=ja510:10.4><span class=root>Taṁ me matī hoti carāmi dhammaṁ. </span><br><p id=ja510:11.1><span class=root>Nāyaṁ vayo tārakarājasannibho, </span><br><p id=ja510:11.2><span class=root>Yadabbhatītaṁ gatameva dāni taṁ; </span><br><p id=ja510:11.3><span class=root>Jiṇṇassa hī natthi ratī kuto sukhaṁ, </span><br><p id=ja510:11.4><span class=root>Taṁ me matī hoti carāmi dhammaṁ. </span><br><p id=ja510:12.1><span class=root>Yakkhā pisācā athavāpi petā, </span><br><p id=ja510:12.2><span class=root>Kupitā te assasanti manusse; </span><br><p id=ja510:12.3><span class=root>Na maccuno assasitussahanti, </span><br><p id=ja510:12.4><span class=root>Taṁ me matī hoti carāmi dhammaṁ. </span><br><p id=ja510:13.1><span class=root>Yakkhe pisāce athavāpi pete, </span><br><p id=ja510:13.2><span class=root>Kupitepi te nijjhapanaṁ karonti; </span><br><p id=ja510:13.3><span class=root>Na maccuno nijjhapanaṁ karonti, </span><br><p id=ja510:13.4><span class=root>Taṁ me matī hoti carāmi dhammaṁ. </span><br><p id=ja510:14.1><span class=root>Aparādhake dūsake heṭhake ca, </span><br><p id=ja510:14.2><span class=root>Rājāno daṇḍenti viditvāna dosaṁ; </span><br><p id=ja510:14.3><span class=root>Na maccuno daṇḍayitussahanti, </span><br><p id=ja510:14.4><span class=root>Taṁ me matī hoti carāmi dhammaṁ. </span><br><p id=ja510:15.1><span class=root>Aparādhakā dūsakā heṭhakā ca, </span><br><p id=ja510:15.2><span class=root>Labhanti te rājino nijjhapetuṁ; </span><br><p id=ja510:15.3><span class=root>Na maccuno nijjhapanaṁ karonti, </span><br><p id=ja510:15.4><span class=root>Taṁ me matī hoti carāmi dhammaṁ. </span><br><p id=ja510:16.1><span class=root>Na khattiyoti na ca brāhmaṇoti, </span><br><p id=ja510:16.2><span class=root>Na aḍḍhakā balavā tejavāpi; </span><br><p id=ja510:16.3><span class=root>Na maccurājassa apekkhamatthi, </span><br><p id=ja510:16.4><span class=root>Taṁ me matī hoti carāmi dhammaṁ. </span><br><p id=ja510:17.1><span class=root>Sīhā ca byagghā ca athopi dīpiyo, </span><br><p id=ja510:17.2><span class=root>Pasayha khādanti vipphandamānaṁ; </span><br><p id=ja510:17.3><span class=root>Na maccuno khāditumussahanti, </span><br><p id=ja510:17.4><span class=root>Taṁ me matī hoti carāmi dhammaṁ. </span><br><p id=ja510:18.1><span class=root>Māyākārā raṅgamajjhe karontā, </span><br><p id=ja510:18.2><span class=root>Mohenti cakkhūni janassa tāvade; </span><br><p id=ja510:18.3><span class=root>Na maccuno mohayitussahanti, </span><br><p id=ja510:18.4><span class=root>Taṁ me matī hoti carāmi dhammaṁ. </span><br><p id=ja510:19.1><span class=root>Āsīvisā kupitā uggatejā, </span><br><p id=ja510:19.2><span class=root>Ḍaṁsanti mārentipi te manusse; </span><br><p id=ja510:19.3><span class=root>Na maccuno ḍaṁsitumussahanti, </span><br><p id=ja510:19.4><span class=root>Taṁ me matī hoti carāmi dhammaṁ. </span><br><p id=ja510:20.1><span class=root>Āsīvisā kupitā yaṁ ḍaṁsanti, </span><br><p id=ja510:20.2><span class=root>Tikicchakā tesa visaṁ hananti; </span><br><p id=ja510:20.3><span class=root>Na maccuno daṭṭhavisaṁ hananti, </span><br><p id=ja510:20.4><span class=root>Taṁ me matī hoti carāmi dhammaṁ. </span><br><p id=ja510:21.1><span class=root>Dhammantarī vettaraṇī ca bhojo, </span><br><p id=ja510:21.2><span class=root>Visāni hantvāna bhujaṅgamānaṁ; </span><br><p id=ja510:21.3><span class=root>Suyyanti te kālakatā tatheva, </span><br><p id=ja510:21.4><span class=root>Taṁ me matī hoti carāmi dhammaṁ. </span><br><p id=ja510:22.1><span class=root>Vijjādharā ghoramadhīyamānā, </span><br><p id=ja510:22.2><span class=root>Adassanaṁ osadhehi vajanti; </span><br><p id=ja510:22.3><span class=root>Na maccurājassa vajantadassanaṁ, </span><br><p id=ja510:22.4><span class=root>Taṁ me matī hoti carāmi dhammaṁ. </span><br><p id=ja510:23.1><span class=root>Dhammo have rakkhati dhammacāriṁ, </span><br><p id=ja510:23.2><span class=root>Dhammo suciṇṇo sukhamāvahāti; </span><br><p id=ja510:23.3><span class=root>Esānisaṁso dhamme suciṇṇe, </span><br><p id=ja510:23.4><span class=root>Na duggatiṁ gacchati dhammacārī. </span><br><p id=ja510:24.1><span class=root>Na hi dhammo adhammo ca, </span><br><p id=ja510:24.2><span class=root>Ubho samavipākino; </span><br><p id=ja510:24.3><span class=root>Adhammo nirayaṁ neti, </span><br><p id=ja510:24.4><span class=root>Dhammo pāpeti suggatin”ti. </span><br><p id=ja510:25.1><span class=root>Ayogharajātakaṁ cuddasamaṁ. </span><br><p id=ja510:26.1><span class=root>Vīsatinipātaṁ niṭṭhitaṁ. </span><br><p id=ja510:27.1><span class=root>Tassuddānaṁ </span><br><p id=ja510:28.1><span class=root>Mātaṅga sambhūta sivi sirimanto, </span><br><p id=ja510:28.2><span class=root>Rohaṇa haṁsa sattigumbo bhallātiya; </span><br><p id=ja510:28.3><span class=root>Somanassa campeyya brahma pañca- </span><br><p id=ja510:28.4><span class=root>Paṇḍita cirassaṁvata ayogharāti. </span><br></main><footer class="container footer"><small><a href=/about>Contact info</a></small></footer>