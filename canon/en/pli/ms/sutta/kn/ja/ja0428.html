<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0427.html>Previous</a><a href=/canon/en/pli/ms/sutta/kn/ja/ja0429.html>Next</a></div><p id=ja428:0.1><span class=root>Jātaka </span><br><p id=ja428:0.2><span class=root>Navakanipāta </span><br><p id=ja428:0.3><span class=root>Gijjhavagga </span><br><p id=ja428:0.4><span class="root big-bold">2. Kosambiyajātaka </span><br><p id=ja428:1.1><span class=root>“Puthusaddo samajano, </span><br><p id=ja428:1.2><span class=root>na bālo koci maññatha; </span><br><p id=ja428:1.3><span class=root>Saṅghasmiṁ bhijjamānasmiṁ, </span><br><p id=ja428:1.4><span class=root>nāññaṁ bhiyyo amaññaruṁ. </span><br><p id=ja428:2.1><span class=root>Parimuṭṭhā paṇḍitābhāsā, </span><br><p id=ja428:2.2><span class=root>vācāgocarabhāṇino; </span><br><p id=ja428:2.3><span class=root>Yāvicchanti mukhāyāmaṁ, </span><br><p id=ja428:2.4><span class=root>yena nītā na taṁ vidū. </span><br><p id=ja428:3.1><span class=root>Akkocchi maṁ avadhi maṁ, </span><br><p id=ja428:3.2><span class=root>ajini maṁ ahāsi me; </span><br><p id=ja428:3.3><span class=root>Ye ca taṁ upanayhanti, </span><br><p id=ja428:3.4><span class=root>veraṁ tesaṁ na sammati. </span><br><p id=ja428:4.1><span class=root>Akkocchi maṁ avadhi maṁ, </span><br><p id=ja428:4.2><span class=root>ajini maṁ ahāsi me; </span><br><p id=ja428:4.3><span class=root>Ye ca taṁ nupanayhanti, </span><br><p id=ja428:4.4><span class=root>veraṁ tesūpasammati. </span><br><p id=ja428:5.1><span class=root>Na hi verena verāni, </span><br><p id=ja428:5.2><span class=root>sammantīdha kudācanaṁ; </span><br><p id=ja428:5.3><span class=root>Averena ca sammanti, </span><br><p id=ja428:5.4><span class=root>esa dhammo sanantano. </span><br><p id=ja428:6.1><span class=root>Pare ca na vijānanti, </span><br><p id=ja428:6.2><span class=root>mayamettha yamāmase; </span><br><p id=ja428:6.3><span class=root>Ye ca tattha vijānanti, </span><br><p id=ja428:6.4><span class=root>tato sammanti medhagā. </span><br><p id=ja428:7.1><span class=root>Aṭṭhicchinnā pāṇaharā, </span><br><p id=ja428:7.2><span class=root>gavāssa dhanahārino; </span><br><p id=ja428:7.3><span class=root>Raṭṭhaṁ vilumpamānānaṁ, </span><br><p id=ja428:7.4><span class=root>tesampi hoti saṅgati; </span><br><p id=ja428:7.5><span class=root>Kasmā tumhāka no siyā. </span><br><p id=ja428:8.1><span class=root>Sace labhetha nipakaṁ sahāyaṁ, </span><br><p id=ja428:8.2><span class=root>Saddhiṁ caraṁ sādhuvihāridhīraṁ; </span><br><p id=ja428:8.3><span class=root>Abhibhuyya sabbāni parissayāni, </span><br><p id=ja428:8.4><span class=root>Careyya tenattamano satīmā. </span><br><p id=ja428:9.1><span class=root>No ce labhetha nipakaṁ sahāyaṁ, </span><br><p id=ja428:9.2><span class=root>Saddhiṁ caraṁ sādhuvihāridhīraṁ; </span><br><p id=ja428:9.3><span class=root>Rājāva raṭṭhaṁ vijitaṁ pahāya, </span><br><p id=ja428:9.4><span class=root>Eko care mātaṅgaraññeva nāgo. </span><br><p id=ja428:10.1><span class=root>Ekassa caritaṁ seyyo, </span><br><p id=ja428:10.2><span class=root>Natthi bāle sahāyatā; </span><br><p id=ja428:10.3><span class=root>Eko care na pāpāni kayirā, </span><br><p id=ja428:10.4><span class=root>Appossukko mātaṅgaraññeva nāgo”ti. </span><br><p id=ja428:11.1><span class=root>Kosambiyajātakaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>