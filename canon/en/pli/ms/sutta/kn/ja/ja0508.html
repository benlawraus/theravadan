<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0507.html>Previous</a><a href=/canon/en/pli/ms/sutta/kn/ja/ja0509.html>Next</a></div><p id=ja508:0.1><span class=root>Jātaka </span><br><p id=ja508:0.2><span class=root>Vīsatinipāta </span><br><p id=ja508:0.3><span class=root>Mātaṅgavagga </span><br><p id=ja508:0.4><span class="root big-bold">12. Pañcapaṇḍitajātaka </span><br><p id=ja508:1.1><span class=root>“Pañca paṇḍitā samāgatāttha, </span><br><p id=ja508:1.2><span class=root>Pañhā me paṭibhāti taṁ suṇātha; </span><br><p id=ja508:1.3><span class=root>Nindiyamatthaṁ pasaṁsiyaṁ vā, </span><br><p id=ja508:1.4><span class=root>Kassevāvikareyya guyhamatthaṁ”. </span><br><p id=ja508:2.1><span class=root>“Tvaṁ āvikarohi bhūmipāla, </span><br><p id=ja508:2.2><span class=root>Bhattā bhārasaho tuvaṁ vade taṁ; </span><br><p id=ja508:2.3><span class=root>Tava chandarucīni sammasitvā, </span><br><p id=ja508:2.4><span class=root>Atha vakkhanti janinda pañca dhīrā”. </span><br><p id=ja508:3.1><span class=root>“Yā sīlavatī anaññatheyyā, </span><br><p id=ja508:3.2><span class=root>Bhattucchandavasānugā manāpā; </span><br><p id=ja508:3.3><span class=root>Nindiyamatthaṁ pasaṁsiyaṁ vā, </span><br><p id=ja508:3.4><span class=root>Bhariyāyāvikareyya guyhamatthaṁ”. </span><br><p id=ja508:4.1><span class=root>“Yo kicchagatassa āturassa, </span><br><p id=ja508:4.2><span class=root>Saraṇaṁ hoti gatī parāyanañca; </span><br><p id=ja508:4.3><span class=root>Nindiyamatthaṁ pasaṁsiyaṁ vā, </span><br><p id=ja508:4.4><span class=root>Sakhino vāvikareyya guyhamatthaṁ”. </span><br><p id=ja508:5.1><span class=root>“Jeṭṭho atha majjhimo kaniṭṭho, </span><br><p id=ja508:5.2><span class=root>Yo ce sīlasamāhito ṭhitatto; </span><br><p id=ja508:5.3><span class=root>Nindiyamatthaṁ pasaṁsiyaṁ vā, </span><br><p id=ja508:5.4><span class=root>Bhātu vāvīkareyya guyhamatthaṁ”. </span><br><p id=ja508:6.1><span class=root>“Yo ve pituhadayassa paddhagū, </span><br><p id=ja508:6.2><span class=root>Anujāto pitaraṁ anomapañño; </span><br><p id=ja508:6.3><span class=root>Nindiyamatthaṁ pasaṁsiyaṁ vā, </span><br><p id=ja508:6.4><span class=root>Puttassāvikareyya guyhamatthaṁ”. </span><br><p id=ja508:7.1><span class=root>“Mātā dvipadājanindaseṭṭha, </span><br><p id=ja508:7.2><span class=root>Yā naṁ poseti chandasā piyena; </span><br><p id=ja508:7.3><span class=root>Nindiyamatthaṁ pasaṁsiyaṁ vā, </span><br><p id=ja508:7.4><span class=root>Mātuyāvīkareyya guyhamatthaṁ”. </span><br><p id=ja508:8.1><span class=root>“Guyhassa hi guyhameva sādhu, </span><br><p id=ja508:8.2><span class=root>Na hi guyhassa pasatthamāvikammaṁ; </span><br><p id=ja508:8.3><span class=root>Anipphannatā saheyya dhīro, </span><br><p id=ja508:8.4><span class=root>Nipphannova yathāsukhaṁ bhaṇeyya”. </span><br><p id=ja508:9.1><span class=root>“Kiṁ tvaṁ vimanosi rājaseṭṭha, </span><br><p id=ja508:9.2><span class=root>Dvipadajaninda vacanaṁ suṇoma metaṁ; </span><br><p id=ja508:9.3><span class=root>Kiṁ cintayamāno dummanosi, </span><br><p id=ja508:9.4><span class=root>Nūna deva aparādho atthi mayhaṁ”. </span><br><p id=ja508:10.1><span class=root>“‘Paṇhe vajjho mahosadho’ti, </span><br><p id=ja508:10.2><span class=root>Āṇatto me vadhāya bhūripañño; </span><br><p id=ja508:10.3><span class=root>Taṁ cintayamāno dummanosmi, </span><br><p id=ja508:10.4><span class=root>Na hi devī aparādho atthi tuyhaṁ”. </span><br><p id=ja508:11.1><span class=root>“Abhidosagato dāni ehisi, </span><br><p id=ja508:11.2><span class=root>Kiṁ sutvā kiṁ saṅkate mano te; </span><br><p id=ja508:11.3><span class=root>Ko te kimavoca bhūripañña, </span><br><p id=ja508:11.4><span class=root>Iṅgha vacanaṁ suṇoma brūhi metaṁ”. </span><br><p id=ja508:12.1><span class=root>“‘Paṇhe vajjho mahosadho’ti, </span><br><p id=ja508:12.2><span class=root>Yadi te mantayitaṁ janinda dosaṁ; </span><br><p id=ja508:12.3><span class=root>Bhariyāya rahogato asaṁsi, </span><br><p id=ja508:12.4><span class=root>Guyhaṁ pātukataṁ sutaṁ mametaṁ”. </span><br><p id=ja508:13.1><span class=root>“Yaṁ sālavanasmiṁ senako, </span><br><p id=ja508:13.2><span class=root>Pāpakammaṁ akāsi asabbhirūpaṁ; </span><br><p id=ja508:13.3><span class=root>Sakhinova rahogato asaṁsi, </span><br><p id=ja508:13.4><span class=root>Guyhaṁ pātukataṁ sutaṁ mametaṁ. </span><br><p id=ja508:14.1><span class=root>Pukkusa purisassa te janinda, </span><br><p id=ja508:14.2><span class=root>Uppanno rogo arājayutto; </span><br><p id=ja508:14.3><span class=root>Bhātuñca rahogato asaṁsi, </span><br><p id=ja508:14.4><span class=root>Guyhaṁ pātukataṁ sutaṁ mametaṁ. </span><br><p id=ja508:15.1><span class=root>Ābādhoyaṁ asabbhirūpo, </span><br><p id=ja508:15.2><span class=root>Kāmindo naradevena phuṭṭho; </span><br><p id=ja508:15.3><span class=root>Puttassa rahogato asaṁsi, </span><br><p id=ja508:15.4><span class=root>Guyhaṁ pātukataṁ sutaṁ mametaṁ. </span><br><p id=ja508:16.1><span class=root>Aṭṭhavaṅkaṁ maṇiratanaṁ uḷāraṁ, </span><br><p id=ja508:16.2><span class=root>Sakko te adadā pitāmahassa; </span><br><p id=ja508:16.3><span class=root>Devindassa gataṁ tadajja hatthaṁ, </span><br><p id=ja508:16.4><span class=root>Mātuñca rahogato asaṁsi; </span><br><p id=ja508:16.5><span class=root>Guyhaṁ pātukataṁ sutaṁ mametaṁ. </span><br><p id=ja508:17.1><span class=root>Guyhassa hi guyhameva sādhu, </span><br><p id=ja508:17.2><span class=root>Na hi guyhassa pasatthamāvikammaṁ; </span><br><p id=ja508:17.3><span class=root>Anipphannatā saheyya dhīro, </span><br><p id=ja508:17.4><span class=root>Nipphannova yathāsukhaṁ bhaṇeyya. </span><br><p id=ja508:18.1><span class=root>Na guyhamatthaṁ vivareyya, </span><br><p id=ja508:18.2><span class=root>rakkheyya naṁ yathā nidhiṁ; </span><br><p id=ja508:18.3><span class=root>Na hi pātukato sādhu, </span><br><p id=ja508:18.4><span class=root>guyho attho pajānatā. </span><br><p id=ja508:19.1><span class=root>Thiyā guyhaṁ na saṁseyya, </span><br><p id=ja508:19.2><span class=root>amittassa ca paṇḍito; </span><br><p id=ja508:19.3><span class=root>Yo cāmisena saṁhīro, </span><br><p id=ja508:19.4><span class=root>hadayattheno ca yo naro. </span><br><p id=ja508:20.1><span class=root>Guyhamatthaṁ asambuddhaṁ, </span><br><p id=ja508:20.2><span class=root>sambodhayati yo naro; </span><br><p id=ja508:20.3><span class=root>Mantabhedabhayā tassa, </span><br><p id=ja508:20.4><span class=root>dāsabhūto titikkhati. </span><br><p id=ja508:21.1><span class=root>Yāvanto purisassatthaṁ, </span><br><p id=ja508:21.2><span class=root>guyhaṁ jānanti mantinaṁ; </span><br><p id=ja508:21.3><span class=root>Tāvanto tassa ubbegā, </span><br><p id=ja508:21.4><span class=root>tasmā guyhaṁ na vissaje. </span><br><p id=ja508:22.1><span class=root>Vivicca bhāseyya divā rahassaṁ, </span><br><p id=ja508:22.2><span class=root>Rattiṁ giraṁ nātivelaṁ pamuñce; </span><br><p id=ja508:22.3><span class=root>Upassutikā hi suṇanti mantaṁ, </span><br><p id=ja508:22.4><span class=root>Tasmā manto khippamupeti bhedan”ti. </span><br><p id=ja508:23.1><span class=root>Pañcapaṇḍitajātakaṁ dvādasamaṁ. </span><br></main><footer class="container footer"><small><a href=/about/>Contact info</a></small></footer>