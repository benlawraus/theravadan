<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0518.html>Previous</a><a href=/canon/en/pli/ms/sutta/kn/ja/ja0520.html>Next</a></div><p><div class=verse-container id=ja519:0.1><span>Jātaka </span></div><p><div class=verse-container id=ja519:0.2><span>Tiṁsanipāta </span></div><p><div class=verse-container id=ja519:0.3><span>Kiṁchandavagga </span></div><p><div class=verse-container id=ja519:0.4><span class=big-bold>9. Sambulājātaka </span></div><p><div class=verse-container id=ja519:1.1><span>“Kā vedhamānā girikandarāyaṁ, </span></div><p><div class=verse-container id=ja519:1.2><span>Ekā tuvaṁ tiṭṭhasi saṁhitūru; </span></div><p><div class=verse-container id=ja519:1.3><span>Puṭṭhāsi me pāṇipameyyamajjhe, </span></div><p><div class=verse-container id=ja519:1.4><span>Akkhāhi me nāmañca bandhave ca. </span></div><p><div class=verse-container id=ja519:2.1><span>Obhāsayaṁ vanaṁ rammaṁ, </span></div><p><div class=verse-container id=ja519:2.2><span>sīhabyagghanisevitaṁ; </span></div><p><div class=verse-container id=ja519:2.3><span>Kā vā tvamasi kalyāṇi, </span></div><p><div class=verse-container id=ja519:2.4><span>kassa vā tvaṁ sumajjhime; </span></div><p><div class=verse-container id=ja519:2.5><span>Abhivādemi taṁ bhadde, </span></div><p><div class=verse-container id=ja519:2.6><span>dānavāhaṁ namatthu te”. </span></div><p><div class=verse-container id=ja519:3.1><span>“Yo putto kāsirājassa, </span></div><p><div class=verse-container id=ja519:3.2><span>sotthisenoti taṁ vidū; </span></div><p><div class=verse-container id=ja519:3.3><span>Tassāhaṁ sambulā bhariyā, </span></div><p><div class=verse-container id=ja519:3.4><span>evaṁ jānāhi dānava; </span></div><p><div class=verse-container id=ja519:3.5><span>Abhivādemi taṁ bhante, </span></div><p><div class=verse-container id=ja519:3.6><span>sambulāhaṁ namatthu te. </span></div><p><div class=verse-container id=ja519:4.1><span>Vedehaputto bhaddante, </span></div><p><div class=verse-container id=ja519:4.2><span>vane vasati āturo; </span></div><p><div class=verse-container id=ja519:4.3><span>Tamahaṁ rogasammattaṁ, </span></div><p><div class=verse-container id=ja519:4.4><span>ekā ekaṁ upaṭṭhahaṁ. </span></div><p><div class=verse-container id=ja519:5.1><span>Ahañca vanamuñchāya, </span></div><p><div class=verse-container id=ja519:5.2><span>Madhumaṁsaṁ migābilaṁ; </span></div><p><div class=verse-container id=ja519:5.3><span>Yadāharāmi taṁ bhakkho, </span></div><p><div class=verse-container id=ja519:5.4><span>Tassa nūnajja nādhati”. </span></div><p><div class=verse-container id=ja519:6.1><span>“Kiṁ vane rājaputtena, </span></div><p><div class=verse-container id=ja519:6.2><span>āturena karissasi; </span></div><p><div class=verse-container id=ja519:6.3><span>Sambule pariciṇṇena, </span></div><p><div class=verse-container id=ja519:6.4><span>ahaṁ bhattā bhavāmi te”. </span></div><p><div class=verse-container id=ja519:7.1><span>“Sokaṭṭāya durattāya, </span></div><p><div class=verse-container id=ja519:7.2><span>kiṁ rūpaṁ vijjate mama; </span></div><p><div class=verse-container id=ja519:7.3><span>Aññaṁ pariyesa bhaddante, </span></div><p><div class=verse-container id=ja519:7.4><span>abhirūpataraṁ mayā”. </span></div><p><div class=verse-container id=ja519:8.1><span>“Ehimaṁ girimāruyha, </span></div><p><div class=verse-container id=ja519:8.2><span>bhariyā me catussatā; </span></div><p><div class=verse-container id=ja519:8.3><span>Tāsaṁ tvaṁ pavarā hohi, </span></div><p><div class=verse-container id=ja519:8.4><span>sabbakāmasamiddhinī. </span></div><p><div class=verse-container id=ja519:9.1><span>Nūna tārakavaṇṇābhe, </span></div><p><div class=verse-container id=ja519:9.2><span>yaṁ kiñci manasicchasi; </span></div><p><div class=verse-container id=ja519:9.3><span>Sabbaṁ taṁ pacuraṁ mayhaṁ, </span></div><p><div class=verse-container id=ja519:9.4><span>ramassvajja mayā saha. </span></div><p><div class=verse-container id=ja519:10.1><span>No ce tuvaṁ maheseyyaṁ, </span></div><p><div class=verse-container id=ja519:10.2><span>Sambule kārayissasi; </span></div><p><div class=verse-container id=ja519:10.3><span>Alaṁ tvaṁ pātarāsāya, </span></div><p><div class=verse-container id=ja519:10.4><span>Paṇhe bhakkhā bhavissasi”. </span></div><p><div class=verse-container id=ja519:11.1><span>Tañca sattajaṭo luddo, </span></div><p><div class=verse-container id=ja519:11.2><span>kaḷāro purisādako; </span></div><p><div class=verse-container id=ja519:11.3><span>Vane nāthaṁ apassantiṁ, </span></div><p><div class=verse-container id=ja519:11.4><span>sambulaṁ aggahī bhuje. </span></div><p><div class=verse-container id=ja519:12.1><span>Adhipannā pisācena, </span></div><p><div class=verse-container id=ja519:12.2><span>luddenāmisacakkhunā; </span></div><p><div class=verse-container id=ja519:12.3><span>Sā ca sattuvasaṁ pattā, </span></div><p><div class=verse-container id=ja519:12.4><span>patimevānusocati. </span></div><p><div class=verse-container id=ja519:13.1><span>“Na me idaṁ tathā dukkhaṁ, </span></div><p><div class=verse-container id=ja519:13.2><span>yaṁ maṁ khādeyya rakkhaso; </span></div><p><div class=verse-container id=ja519:13.3><span>Yañca me ayyaputtassa, </span></div><p><div class=verse-container id=ja519:13.4><span>mano hessati aññathā. </span></div><p><div class=verse-container id=ja519:14.1><span>Na santi devā pavasanti nūna, </span></div><p><div class=verse-container id=ja519:14.2><span>Na hi nūna santi idha lokapālā; </span></div><p><div class=verse-container id=ja519:14.3><span>Sahasā karontānamasaññatānaṁ, </span></div><p><div class=verse-container id=ja519:14.4><span>Na hi nūna santi paṭisedhitāro”. </span></div><p><div class=verse-container id=ja519:15.1><span>“Itthīnamesā pavarā yasassinī, </span></div><p><div class=verse-container id=ja519:15.2><span>Santā samā aggirivuggatejā; </span></div><p><div class=verse-container id=ja519:15.3><span>Tañce tuvaṁ rakkhasādesi kaññaṁ, </span></div><p><div class=verse-container id=ja519:15.4><span>Muddhā ca hi sattadhā te phaleyya; </span></div><p><div class=verse-container id=ja519:15.5><span>Mā tvaṁ dahī muñca patibbatāya”. </span></div><p><div class=verse-container id=ja519:16.1><span>Sā ca assamamāgacchi, </span></div><p><div class=verse-container id=ja519:16.2><span>pamuttā purisādakā; </span></div><p><div class=verse-container id=ja519:16.3><span>Nīḷaṁ paḷinaṁ sakuṇīva, </span></div><p><div class=verse-container id=ja519:16.4><span>gatasiṅgaṁva ālayaṁ. </span></div><p><div class=verse-container id=ja519:17.1><span>Sā tattha paridevesi, </span></div><p><div class=verse-container id=ja519:17.2><span>rājaputtī yasassinī; </span></div><p><div class=verse-container id=ja519:17.3><span>Sambulā utumattakkhā, </span></div><p><div class=verse-container id=ja519:17.4><span>vane nāthaṁ apassantī. </span></div><p><div class=verse-container id=ja519:18.1><span>Samaṇe brāhmaṇe vande, </span></div><p><div class=verse-container id=ja519:18.2><span>sampannacaraṇe ise; </span></div><p><div class=verse-container id=ja519:18.3><span>Rājaputtaṁ apassantī, </span></div><p><div class=verse-container id=ja519:18.4><span>“tumhaṁmhi saraṇaṁ gatā”. </span></div><p><div class=verse-container id=ja519:19.1><span>Vande sīhe ca byagghe ca, </span></div><p><div class=verse-container id=ja519:19.2><span>ye ca aññe vane migā; </span></div><p><div class=verse-container id=ja519:19.3><span>Rājaputtaṁ apassantī, </span></div><p><div class=verse-container id=ja519:19.4><span>“tumhaṁmhi saraṇaṁ gatā”. </span></div><p><div class=verse-container id=ja519:20.1><span>Tiṇā latāni osadhyo, </span></div><p><div class=verse-container id=ja519:20.2><span>pabbatāni vanāni ca; </span></div><p><div class=verse-container id=ja519:20.3><span>Rājaputtaṁ apassantī, </span></div><p><div class=verse-container id=ja519:20.4><span>“tumhaṁmhi saraṇaṁ gatā”. </span></div><p><div class=verse-container id=ja519:21.1><span>Vande indīvarīsāmaṁ, </span></div><p><div class=verse-container id=ja519:21.2><span>rattiṁ nakkhattamāliniṁ; </span></div><p><div class=verse-container id=ja519:21.3><span>Rājaputtaṁ apassantī, </span></div><p><div class=verse-container id=ja519:21.4><span>“tumhaṁmhi saraṇaṁ gatā”. </span></div><p><div class=verse-container id=ja519:22.1><span>Vande bhāgīrathiṁ gaṅgaṁ, </span></div><p><div class=verse-container id=ja519:22.2><span>savantīnaṁ paṭiggahaṁ; </span></div><p><div class=verse-container id=ja519:22.3><span>Rājaputtaṁ apassantī, </span></div><p><div class=verse-container id=ja519:22.4><span>“tumhaṁmhi saraṇaṁ gatā”. </span></div><p><div class=verse-container id=ja519:23.1><span>Vande ahaṁ pabbatarājaseṭṭhaṁ, </span></div><p><div class=verse-container id=ja519:23.2><span>Himavantaṁ siluccayaṁ; </span></div><p><div class=verse-container id=ja519:23.3><span>Rājaputtaṁ apassantī, </span></div><p><div class=verse-container id=ja519:23.4><span>“Tumhaṁmhi saraṇaṁ gatā”. </span></div><p><div class=verse-container id=ja519:24.1><span>“Atisāyaṁ vatāgacchi, </span></div><p><div class=verse-container id=ja519:24.2><span>rājaputti yasassini; </span></div><p><div class=verse-container id=ja519:24.3><span>Kena nujja samāgacchi, </span></div><p><div class=verse-container id=ja519:24.4><span>ko te piyataro mayā”. </span></div><p><div class=verse-container id=ja519:25.1><span>“Idaṁ khohaṁ tadāvocaṁ, </span></div><p><div class=verse-container id=ja519:25.2><span>gahitā tena sattunā; </span></div><p><div class=verse-container id=ja519:25.3><span>Na me idaṁ tathā dukkhaṁ, </span></div><p><div class=verse-container id=ja519:25.4><span>yaṁ maṁ khādeyya rakkhaso; </span></div><p><div class=verse-container id=ja519:25.5><span>Yañca me ayyaputtassa, </span></div><p><div class=verse-container id=ja519:25.6><span>mano hessati aññathā”. </span></div><p><div class=verse-container id=ja519:26.1><span>“Corīnaṁ bahubuddhīnaṁ, </span></div><p><div class=verse-container id=ja519:26.2><span>yāsu saccaṁ sudullabhaṁ; </span></div><p><div class=verse-container id=ja519:26.3><span>Thīnaṁ bhāvo durājāno, </span></div><p><div class=verse-container id=ja519:26.4><span>macchassevodake gataṁ”. </span></div><p><div class=verse-container id=ja519:27.1><span>“Tathā maṁ saccaṁ pāletu, </span></div><p><div class=verse-container id=ja519:27.2><span>pālayissati ce mamaṁ; </span></div><p><div class=verse-container id=ja519:27.3><span>Yathāhaṁ nābhijānāmi, </span></div><p><div class=verse-container id=ja519:27.4><span>aññaṁ piyataraṁ tayā; </span></div><p><div class=verse-container id=ja519:27.5><span>Etena saccavajjena, </span></div><p><div class=verse-container id=ja519:27.6><span>byādhi te vūpasammatu”. </span></div><p><div class=verse-container id=ja519:28.1><span>“Ye kuñjarā sattasatā uḷārā, </span></div><p><div class=verse-container id=ja519:28.2><span>Rakkhanti rattindivamuyyutāvudhā; </span></div><p><div class=verse-container id=ja519:28.3><span>Dhanuggahānañca satāni soḷasa, </span></div><p><div class=verse-container id=ja519:28.4><span>Kathaṁvidhe passasi bhadde sattavo”. </span></div><p><div class=verse-container id=ja519:29.1><span>“Alaṅkatāyo padumuttarattacā, </span></div><p><div class=verse-container id=ja519:29.2><span>Virāgitā passati haṁsagaggarā; </span></div><p><div class=verse-container id=ja519:29.3><span>Tāsaṁ suṇitvā mitagītavāditaṁ, </span></div><p><div class=verse-container id=ja519:29.4><span>Na dāni me tāta tathā yathā pure. </span></div><p><div class=verse-container id=ja519:30.1><span>Suvaṇṇasaṅkaccadharā suviggahā, </span></div><p><div class=verse-container id=ja519:30.2><span>Alaṅkatā mānusiyaccharūpamā; </span></div><p><div class=verse-container id=ja519:30.3><span>Senopiyā tāta aninditaṅgiyo, </span></div><p><div class=verse-container id=ja519:30.4><span>Khattiyakaññā paṭilobhayanti naṁ. </span></div><p><div class=verse-container id=ja519:31.1><span>Sace ahaṁ tāta tathā yathā pure, </span></div><p><div class=verse-container id=ja519:31.2><span>Patiṁ tamuñchāya punā vane bhare; </span></div><p><div class=verse-container id=ja519:31.3><span>Sammānaye maṁ na ca maṁ vimānaye, </span></div><p><div class=verse-container id=ja519:31.4><span>Itopi me tāta tato varaṁ siyā. </span></div><p><div class=verse-container id=ja519:32.1><span>Yamannapāne vipulasmi ohite, </span></div><p><div class=verse-container id=ja519:32.2><span>Nārī vimaṭṭhābharaṇā alaṅkatā; </span></div><p><div class=verse-container id=ja519:32.3><span>Sabbaṅgupetā patino ca appiyā, </span></div><p><div class=verse-container id=ja519:32.4><span>Abajjha tassā maraṇaṁ tato varaṁ. </span></div><p><div class=verse-container id=ja519:33.1><span>Api ce daliddā kapaṇā anāḷhiyā, </span></div><p><div class=verse-container id=ja519:33.2><span>Kaṭādutīyā patino ca sā piyā; </span></div><p><div class=verse-container id=ja519:33.3><span>Sabbaṅgupetāyapi appiyāya, </span></div><p><div class=verse-container id=ja519:33.4><span>Ayameva seyyā kapaṇāpi yā piyā”. </span></div><p><div class=verse-container id=ja519:34.1><span>“Sudullabhitthī purisassa yā hitā, </span></div><p><div class=verse-container id=ja519:34.2><span>Bhattitthiyā dullabho yo hito ca; </span></div><p><div class=verse-container id=ja519:34.3><span>Hitā ca te sīlavatī ca bhariyā, </span></div><p><div class=verse-container id=ja519:34.4><span>Janinda dhammaṁ cara sambulāya”. </span></div><p><div class=verse-container id=ja519:35.1><span>“Sace tuvaṁ vipule laddhabhoge, </span></div><p><div class=verse-container id=ja519:35.2><span>Issāvatiṇṇā maraṇaṁ upesi; </span></div><p><div class=verse-container id=ja519:35.3><span>Ahañca te bhadde imā rājakaññā, </span></div><p><div class=verse-container id=ja519:35.4><span>Sabbe te vacanakarā bhavāmā”ti. </span></div><p><div class=verse-container id=ja519:36.1><span>Sambulājātakaṁ navamaṁ. </span></div><div class=flex-between><a href=/canon/en/pli/ms/sutta/kn/ja/ja0518.html>Previous</a><a href=/canon/en/pli/ms/sutta/kn/ja/ja0520.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>