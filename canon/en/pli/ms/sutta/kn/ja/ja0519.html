<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0518.html>Previous</a><a href=/canon/en/pli/ms/sutta/kn/ja/ja0520.html>Next</a></div><p id=ja519:0.1><span class=root>Jātaka </span><br><p id=ja519:0.2><span class=root>Tiṁsanipāta </span><br><p id=ja519:0.3><span class=root>Kiṁchandavagga </span><br><p id=ja519:0.4><span class="root big-bold">9. Sambulājātaka </span><br><p id=ja519:1.1><span class=root>“Kā vedhamānā girikandarāyaṁ, </span><br><p id=ja519:1.2><span class=root>Ekā tuvaṁ tiṭṭhasi saṁhitūru; </span><br><p id=ja519:1.3><span class=root>Puṭṭhāsi me pāṇipameyyamajjhe, </span><br><p id=ja519:1.4><span class=root>Akkhāhi me nāmañca bandhave ca. </span><br><p id=ja519:2.1><span class=root>Obhāsayaṁ vanaṁ rammaṁ, </span><br><p id=ja519:2.2><span class=root>sīhabyagghanisevitaṁ; </span><br><p id=ja519:2.3><span class=root>Kā vā tvamasi kalyāṇi, </span><br><p id=ja519:2.4><span class=root>kassa vā tvaṁ sumajjhime; </span><br><p id=ja519:2.5><span class=root>Abhivādemi taṁ bhadde, </span><br><p id=ja519:2.6><span class=root>dānavāhaṁ namatthu te”. </span><br><p id=ja519:3.1><span class=root>“Yo putto kāsirājassa, </span><br><p id=ja519:3.2><span class=root>sotthisenoti taṁ vidū; </span><br><p id=ja519:3.3><span class=root>Tassāhaṁ sambulā bhariyā, </span><br><p id=ja519:3.4><span class=root>evaṁ jānāhi dānava; </span><br><p id=ja519:3.5><span class=root>Abhivādemi taṁ bhante, </span><br><p id=ja519:3.6><span class=root>sambulāhaṁ namatthu te. </span><br><p id=ja519:4.1><span class=root>Vedehaputto bhaddante, </span><br><p id=ja519:4.2><span class=root>vane vasati āturo; </span><br><p id=ja519:4.3><span class=root>Tamahaṁ rogasammattaṁ, </span><br><p id=ja519:4.4><span class=root>ekā ekaṁ upaṭṭhahaṁ. </span><br><p id=ja519:5.1><span class=root>Ahañca vanamuñchāya, </span><br><p id=ja519:5.2><span class=root>Madhumaṁsaṁ migābilaṁ; </span><br><p id=ja519:5.3><span class=root>Yadāharāmi taṁ bhakkho, </span><br><p id=ja519:5.4><span class=root>Tassa nūnajja nādhati”. </span><br><p id=ja519:6.1><span class=root>“Kiṁ vane rājaputtena, </span><br><p id=ja519:6.2><span class=root>āturena karissasi; </span><br><p id=ja519:6.3><span class=root>Sambule pariciṇṇena, </span><br><p id=ja519:6.4><span class=root>ahaṁ bhattā bhavāmi te”. </span><br><p id=ja519:7.1><span class=root>“Sokaṭṭāya durattāya, </span><br><p id=ja519:7.2><span class=root>kiṁ rūpaṁ vijjate mama; </span><br><p id=ja519:7.3><span class=root>Aññaṁ pariyesa bhaddante, </span><br><p id=ja519:7.4><span class=root>abhirūpataraṁ mayā”. </span><br><p id=ja519:8.1><span class=root>“Ehimaṁ girimāruyha, </span><br><p id=ja519:8.2><span class=root>bhariyā me catussatā; </span><br><p id=ja519:8.3><span class=root>Tāsaṁ tvaṁ pavarā hohi, </span><br><p id=ja519:8.4><span class=root>sabbakāmasamiddhinī. </span><br><p id=ja519:9.1><span class=root>Nūna tārakavaṇṇābhe, </span><br><p id=ja519:9.2><span class=root>yaṁ kiñci manasicchasi; </span><br><p id=ja519:9.3><span class=root>Sabbaṁ taṁ pacuraṁ mayhaṁ, </span><br><p id=ja519:9.4><span class=root>ramassvajja mayā saha. </span><br><p id=ja519:10.1><span class=root>No ce tuvaṁ maheseyyaṁ, </span><br><p id=ja519:10.2><span class=root>Sambule kārayissasi; </span><br><p id=ja519:10.3><span class=root>Alaṁ tvaṁ pātarāsāya, </span><br><p id=ja519:10.4><span class=root>Paṇhe bhakkhā bhavissasi”. </span><br><p id=ja519:11.1><span class=root>Tañca sattajaṭo luddo, </span><br><p id=ja519:11.2><span class=root>kaḷāro purisādako; </span><br><p id=ja519:11.3><span class=root>Vane nāthaṁ apassantiṁ, </span><br><p id=ja519:11.4><span class=root>sambulaṁ aggahī bhuje. </span><br><p id=ja519:12.1><span class=root>Adhipannā pisācena, </span><br><p id=ja519:12.2><span class=root>luddenāmisacakkhunā; </span><br><p id=ja519:12.3><span class=root>Sā ca sattuvasaṁ pattā, </span><br><p id=ja519:12.4><span class=root>patimevānusocati. </span><br><p id=ja519:13.1><span class=root>“Na me idaṁ tathā dukkhaṁ, </span><br><p id=ja519:13.2><span class=root>yaṁ maṁ khādeyya rakkhaso; </span><br><p id=ja519:13.3><span class=root>Yañca me ayyaputtassa, </span><br><p id=ja519:13.4><span class=root>mano hessati aññathā. </span><br><p id=ja519:14.1><span class=root>Na santi devā pavasanti nūna, </span><br><p id=ja519:14.2><span class=root>Na hi nūna santi idha lokapālā; </span><br><p id=ja519:14.3><span class=root>Sahasā karontānamasaññatānaṁ, </span><br><p id=ja519:14.4><span class=root>Na hi nūna santi paṭisedhitāro”. </span><br><p id=ja519:15.1><span class=root>“Itthīnamesā pavarā yasassinī, </span><br><p id=ja519:15.2><span class=root>Santā samā aggirivuggatejā; </span><br><p id=ja519:15.3><span class=root>Tañce tuvaṁ rakkhasādesi kaññaṁ, </span><br><p id=ja519:15.4><span class=root>Muddhā ca hi sattadhā te phaleyya; </span><br><p id=ja519:15.5><span class=root>Mā tvaṁ dahī muñca patibbatāya”. </span><br><p id=ja519:16.1><span class=root>Sā ca assamamāgacchi, </span><br><p id=ja519:16.2><span class=root>pamuttā purisādakā; </span><br><p id=ja519:16.3><span class=root>Nīḷaṁ paḷinaṁ sakuṇīva, </span><br><p id=ja519:16.4><span class=root>gatasiṅgaṁva ālayaṁ. </span><br><p id=ja519:17.1><span class=root>Sā tattha paridevesi, </span><br><p id=ja519:17.2><span class=root>rājaputtī yasassinī; </span><br><p id=ja519:17.3><span class=root>Sambulā utumattakkhā, </span><br><p id=ja519:17.4><span class=root>vane nāthaṁ apassantī. </span><br><p id=ja519:18.1><span class=root>Samaṇe brāhmaṇe vande, </span><br><p id=ja519:18.2><span class=root>sampannacaraṇe ise; </span><br><p id=ja519:18.3><span class=root>Rājaputtaṁ apassantī, </span><br><p id=ja519:18.4><span class=root>“tumhaṁmhi saraṇaṁ gatā”. </span><br><p id=ja519:19.1><span class=root>Vande sīhe ca byagghe ca, </span><br><p id=ja519:19.2><span class=root>ye ca aññe vane migā; </span><br><p id=ja519:19.3><span class=root>Rājaputtaṁ apassantī, </span><br><p id=ja519:19.4><span class=root>“tumhaṁmhi saraṇaṁ gatā”. </span><br><p id=ja519:20.1><span class=root>Tiṇā latāni osadhyo, </span><br><p id=ja519:20.2><span class=root>pabbatāni vanāni ca; </span><br><p id=ja519:20.3><span class=root>Rājaputtaṁ apassantī, </span><br><p id=ja519:20.4><span class=root>“tumhaṁmhi saraṇaṁ gatā”. </span><br><p id=ja519:21.1><span class=root>Vande indīvarīsāmaṁ, </span><br><p id=ja519:21.2><span class=root>rattiṁ nakkhattamāliniṁ; </span><br><p id=ja519:21.3><span class=root>Rājaputtaṁ apassantī, </span><br><p id=ja519:21.4><span class=root>“tumhaṁmhi saraṇaṁ gatā”. </span><br><p id=ja519:22.1><span class=root>Vande bhāgīrathiṁ gaṅgaṁ, </span><br><p id=ja519:22.2><span class=root>savantīnaṁ paṭiggahaṁ; </span><br><p id=ja519:22.3><span class=root>Rājaputtaṁ apassantī, </span><br><p id=ja519:22.4><span class=root>“tumhaṁmhi saraṇaṁ gatā”. </span><br><p id=ja519:23.1><span class=root>Vande ahaṁ pabbatarājaseṭṭhaṁ, </span><br><p id=ja519:23.2><span class=root>Himavantaṁ siluccayaṁ; </span><br><p id=ja519:23.3><span class=root>Rājaputtaṁ apassantī, </span><br><p id=ja519:23.4><span class=root>“Tumhaṁmhi saraṇaṁ gatā”. </span><br><p id=ja519:24.1><span class=root>“Atisāyaṁ vatāgacchi, </span><br><p id=ja519:24.2><span class=root>rājaputti yasassini; </span><br><p id=ja519:24.3><span class=root>Kena nujja samāgacchi, </span><br><p id=ja519:24.4><span class=root>ko te piyataro mayā”. </span><br><p id=ja519:25.1><span class=root>“Idaṁ khohaṁ tadāvocaṁ, </span><br><p id=ja519:25.2><span class=root>gahitā tena sattunā; </span><br><p id=ja519:25.3><span class=root>Na me idaṁ tathā dukkhaṁ, </span><br><p id=ja519:25.4><span class=root>yaṁ maṁ khādeyya rakkhaso; </span><br><p id=ja519:25.5><span class=root>Yañca me ayyaputtassa, </span><br><p id=ja519:25.6><span class=root>mano hessati aññathā”. </span><br><p id=ja519:26.1><span class=root>“Corīnaṁ bahubuddhīnaṁ, </span><br><p id=ja519:26.2><span class=root>yāsu saccaṁ sudullabhaṁ; </span><br><p id=ja519:26.3><span class=root>Thīnaṁ bhāvo durājāno, </span><br><p id=ja519:26.4><span class=root>macchassevodake gataṁ”. </span><br><p id=ja519:27.1><span class=root>“Tathā maṁ saccaṁ pāletu, </span><br><p id=ja519:27.2><span class=root>pālayissati ce mamaṁ; </span><br><p id=ja519:27.3><span class=root>Yathāhaṁ nābhijānāmi, </span><br><p id=ja519:27.4><span class=root>aññaṁ piyataraṁ tayā; </span><br><p id=ja519:27.5><span class=root>Etena saccavajjena, </span><br><p id=ja519:27.6><span class=root>byādhi te vūpasammatu”. </span><br><p id=ja519:28.1><span class=root>“Ye kuñjarā sattasatā uḷārā, </span><br><p id=ja519:28.2><span class=root>Rakkhanti rattindivamuyyutāvudhā; </span><br><p id=ja519:28.3><span class=root>Dhanuggahānañca satāni soḷasa, </span><br><p id=ja519:28.4><span class=root>Kathaṁvidhe passasi bhadde sattavo”. </span><br><p id=ja519:29.1><span class=root>“Alaṅkatāyo padumuttarattacā, </span><br><p id=ja519:29.2><span class=root>Virāgitā passati haṁsagaggarā; </span><br><p id=ja519:29.3><span class=root>Tāsaṁ suṇitvā mitagītavāditaṁ, </span><br><p id=ja519:29.4><span class=root>Na dāni me tāta tathā yathā pure. </span><br><p id=ja519:30.1><span class=root>Suvaṇṇasaṅkaccadharā suviggahā, </span><br><p id=ja519:30.2><span class=root>Alaṅkatā mānusiyaccharūpamā; </span><br><p id=ja519:30.3><span class=root>Senopiyā tāta aninditaṅgiyo, </span><br><p id=ja519:30.4><span class=root>Khattiyakaññā paṭilobhayanti naṁ. </span><br><p id=ja519:31.1><span class=root>Sace ahaṁ tāta tathā yathā pure, </span><br><p id=ja519:31.2><span class=root>Patiṁ tamuñchāya punā vane bhare; </span><br><p id=ja519:31.3><span class=root>Sammānaye maṁ na ca maṁ vimānaye, </span><br><p id=ja519:31.4><span class=root>Itopi me tāta tato varaṁ siyā. </span><br><p id=ja519:32.1><span class=root>Yamannapāne vipulasmi ohite, </span><br><p id=ja519:32.2><span class=root>Nārī vimaṭṭhābharaṇā alaṅkatā; </span><br><p id=ja519:32.3><span class=root>Sabbaṅgupetā patino ca appiyā, </span><br><p id=ja519:32.4><span class=root>Abajjha tassā maraṇaṁ tato varaṁ. </span><br><p id=ja519:33.1><span class=root>Api ce daliddā kapaṇā anāḷhiyā, </span><br><p id=ja519:33.2><span class=root>Kaṭādutīyā patino ca sā piyā; </span><br><p id=ja519:33.3><span class=root>Sabbaṅgupetāyapi appiyāya, </span><br><p id=ja519:33.4><span class=root>Ayameva seyyā kapaṇāpi yā piyā”. </span><br><p id=ja519:34.1><span class=root>“Sudullabhitthī purisassa yā hitā, </span><br><p id=ja519:34.2><span class=root>Bhattitthiyā dullabho yo hito ca; </span><br><p id=ja519:34.3><span class=root>Hitā ca te sīlavatī ca bhariyā, </span><br><p id=ja519:34.4><span class=root>Janinda dhammaṁ cara sambulāya”. </span><br><p id=ja519:35.1><span class=root>“Sace tuvaṁ vipule laddhabhoge, </span><br><p id=ja519:35.2><span class=root>Issāvatiṇṇā maraṇaṁ upesi; </span><br><p id=ja519:35.3><span class=root>Ahañca te bhadde imā rājakaññā, </span><br><p id=ja519:35.4><span class=root>Sabbe te vacanakarā bhavāmā”ti. </span><br><p id=ja519:36.1><span class=root>Sambulājātakaṁ navamaṁ. </span><br></main><footer class="container footer"><small><a href=/about/>Contact info</a></small></footer>