<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0506.html>Previous</a><a href=/canon/en/pli/ms/sutta/kn/ja/ja0508.html>Next</a></div><p id=ja507:0.1><span class=root>Jātaka </span><br><p id=ja507:0.2><span class=root>Vīsatinipāta </span><br><p id=ja507:0.3><span class=root>Mātaṅgavagga </span><br><p id=ja507:0.4><span class="root big-bold">11. Mahāpalobhanajātaka </span><br><p id=ja507:1.1><span class=root>Brahmalokā cavitvāna, </span><br><p id=ja507:1.2><span class=root>devaputto mahiddhiko; </span><br><p id=ja507:1.3><span class=root>Rañño putto udapādi, </span><br><p id=ja507:1.4><span class=root>sabbakāmasamiddhisu. </span><br><p id=ja507:2.1><span class=root>Kāmā vā kāmasaññā vā, </span><br><p id=ja507:2.2><span class=root>brahmaloke na vijjati; </span><br><p id=ja507:2.3><span class=root>Svāssu tāyeva saññāya, </span><br><p id=ja507:2.4><span class=root>kāmehi vijigucchatha. </span><br><p id=ja507:3.1><span class=root>Tassa cantepure āsi, </span><br><p id=ja507:3.2><span class=root>jhānāgāraṁ sumāpitaṁ; </span><br><p id=ja507:3.3><span class=root>So tattha paṭisallīno, </span><br><p id=ja507:3.4><span class=root>eko rahasi jhāyatha. </span><br><p id=ja507:4.1><span class=root>Sa rājā paridevesi, </span><br><p id=ja507:4.2><span class=root>puttasokena aṭṭito; </span><br><p id=ja507:4.3><span class=root>“Ekaputto cayaṁ mayhaṁ, </span><br><p id=ja507:4.4><span class=root>na ca kāmāni bhuñjati. </span><br><p id=ja507:5.1><span class=root>Ko nu khvettha upāyo so, </span><br><p id=ja507:5.2><span class=root>ko vā jānāti kiñcanaṁ; </span><br><p id=ja507:5.3><span class=root>Yo me puttaṁ palobheyya, </span><br><p id=ja507:5.4><span class=root>yathā kāmāni patthaye”. </span><br><p id=ja507:6.1><span class=root>Ahu kumārī tattheva, </span><br><p id=ja507:6.2><span class=root>vaṇṇarūpasamāhitā; </span><br><p id=ja507:6.3><span class=root>Kusalā naccagītassa, </span><br><p id=ja507:6.4><span class=root>vādite ca padakkhiṇā. </span><br><p id=ja507:7.1><span class=root>Sā tattha upasaṅkamma, </span><br><p id=ja507:7.2><span class=root>rājānaṁ etadabravi; </span><br><p id=ja507:7.3><span class=root>“Ahaṁ kho naṁ palobheyyaṁ, </span><br><p id=ja507:7.4><span class=root>sace bhattā bhavissati”. </span><br><p id=ja507:8.1><span class=root>Taṁ tathāvādiniṁ rājā, </span><br><p id=ja507:8.2><span class=root>kumāriṁ etadabravi; </span><br><p id=ja507:8.3><span class=root>“Tvaññeva naṁ palobhehi, </span><br><p id=ja507:8.4><span class=root>tava bhattā bhavissati”. </span><br><p id=ja507:9.1><span class=root>Sā ca antepuraṁ gantvā, </span><br><p id=ja507:9.2><span class=root>bahuṁ kāmupasaṁhitaṁ; </span><br><p id=ja507:9.3><span class=root>Hadayaṅgamā pemanīyā, </span><br><p id=ja507:9.4><span class=root>citrā gāthā abhāsatha. </span><br><p id=ja507:10.1><span class=root>Tassā ca gāyamānāya, </span><br><p id=ja507:10.2><span class=root>saddaṁ sutvāna nāriyā; </span><br><p id=ja507:10.3><span class=root>Kāmacchandassa uppajji, </span><br><p id=ja507:10.4><span class=root>janaṁ so paripucchatha. </span><br><p id=ja507:11.1><span class=root>“Kasseso saddo ko vā so, </span><br><p id=ja507:11.2><span class=root>bhaṇati uccāvacaṁ bahuṁ; </span><br><p id=ja507:11.3><span class=root>Hadayaṅgamaṁ pemanīyaṁ, </span><br><p id=ja507:11.4><span class=root>aho kaṇṇasukhaṁ mama”. </span><br><p id=ja507:12.1><span class=root>“Esā kho pamadā deva, </span><br><p id=ja507:12.2><span class=root>khiḍḍā esā anappikā; </span><br><p id=ja507:12.3><span class=root>Sace tvaṁ kāme bhuñjeyya, </span><br><p id=ja507:12.4><span class=root>bhiyyo bhiyyo chādeyyu taṁ”. </span><br><p id=ja507:13.1><span class=root>“Iṅgha āgacchatorena, </span><br><p id=ja507:13.2><span class=root>avidūramhi gāyatu; </span><br><p id=ja507:13.3><span class=root>Assamassa samīpamhi, </span><br><p id=ja507:13.4><span class=root>santike mayhaṁ gāyatu”. </span><br><p id=ja507:14.1><span class=root>Tirokuṭṭamhi gāyitvā, </span><br><p id=ja507:14.2><span class=root>jhānāgāramhi pāvisi; </span><br><p id=ja507:14.3><span class=root>Bandhi naṁ anupubbena, </span><br><p id=ja507:14.4><span class=root>āraññamiva kuñjaraṁ. </span><br><p id=ja507:15.1><span class=root>Tassa kāmarasaṁ ñatvā, </span><br><p id=ja507:15.2><span class=root>issādhammo ajāyatha; </span><br><p id=ja507:15.3><span class=root>“Ahameva kāme bhuñjeyyaṁ, </span><br><p id=ja507:15.4><span class=root>mā añño puriso ahu”. </span><br><p id=ja507:16.1><span class=root>Tato asiṁ gahetvāna, </span><br><p id=ja507:16.2><span class=root>purise hantuṁ upakkami; </span><br><p id=ja507:16.3><span class=root>“Ahameveko bhuñjissaṁ, </span><br><p id=ja507:16.4><span class=root>mā añño puriso siyā”. </span><br><p id=ja507:17.1><span class=root>Tato jānapadā sabbe, </span><br><p id=ja507:17.2><span class=root>vikkandiṁsu samāgatā; </span><br><p id=ja507:17.3><span class=root>“Putto tyāyaṁ mahārāja, </span><br><p id=ja507:17.4><span class=root>janaṁ heṭhetyadūsakaṁ”. </span><br><p id=ja507:18.1><span class=root>Tañca rājā vivāhesi, </span><br><p id=ja507:18.2><span class=root>samhā raṭṭhā ca khattiyo; </span><br><p id=ja507:18.3><span class=root>“Yāvatā vijitaṁ mayhaṁ, </span><br><p id=ja507:18.4><span class=root>na te vatthabba tāvade”. </span><br><p id=ja507:19.1><span class=root>Tato so bhariyamādāya, </span><br><p id=ja507:19.2><span class=root>samuddaṁ upasaṅkami; </span><br><p id=ja507:19.3><span class=root>Paṇṇasālaṁ karitvāna, </span><br><p id=ja507:19.4><span class=root>vanamuñchāya pāvisi. </span><br><p id=ja507:20.1><span class=root>Athettha isi māgacchi, </span><br><p id=ja507:20.2><span class=root>samuddaṁ uparūpari; </span><br><p id=ja507:20.3><span class=root>So tassa gehaṁ pāvekkhi, </span><br><p id=ja507:20.4><span class=root>bhattakāle upaṭṭhite. </span><br><p id=ja507:21.1><span class=root>Tañca bhariyā palobhesi, </span><br><p id=ja507:21.2><span class=root>passa yāva sudāruṇaṁ; </span><br><p id=ja507:21.3><span class=root>Cuto so brahmacariyamhā, </span><br><p id=ja507:21.4><span class=root>iddhiyā parihāyatha. </span><br><p id=ja507:22.1><span class=root>Rājaputto ca uñchāto, </span><br><p id=ja507:22.2><span class=root>vanamūlaphalaṁ bahuṁ; </span><br><p id=ja507:22.3><span class=root>Sāyaṁ kājena ādāya, </span><br><p id=ja507:22.4><span class=root>assamaṁ upasaṅkami. </span><br><p id=ja507:23.1><span class=root>Isī ca khattiyaṁ disvā, </span><br><p id=ja507:23.2><span class=root>samuddaṁ upasaṅkami; </span><br><p id=ja507:23.3><span class=root>“Vehāyasaṁ gamissan”ti, </span><br><p id=ja507:23.4><span class=root>sīdate so mahaṇṇave. </span><br><p id=ja507:24.1><span class=root>Khattiyo ca isiṁ disvā, </span><br><p id=ja507:24.2><span class=root>sīdamānaṁ mahaṇṇave; </span><br><p id=ja507:24.3><span class=root>Tasseva anukampāya, </span><br><p id=ja507:24.4><span class=root>imā gāthā abhāsatha. </span><br><p id=ja507:25.1><span class=root>“Abhijjamāne vārismiṁ, </span><br><p id=ja507:25.2><span class=root>sayaṁ āgamma iddhiyā; </span><br><p id=ja507:25.3><span class=root>Missībhāvitthiyā gantvā, </span><br><p id=ja507:25.4><span class=root>saṁsīdasi mahaṇṇave. </span><br><p id=ja507:26.1><span class=root>Āvaṭṭanī mahāmāyā, </span><br><p id=ja507:26.2><span class=root>brahmacariyavikopanā; </span><br><p id=ja507:26.3><span class=root>Sīdanti naṁ viditvāna, </span><br><p id=ja507:26.4><span class=root>ārakā parivajjaye. </span><br><p id=ja507:27.1><span class=root>Analā mudusambhāsā, </span><br><p id=ja507:27.2><span class=root>duppūrā tā nadīsamā; </span><br><p id=ja507:27.3><span class=root>Sīdanti naṁ viditvāna, </span><br><p id=ja507:27.4><span class=root>ārakā parivajjaye. </span><br><p id=ja507:28.1><span class=root>Yaṁ etā upasevanti, </span><br><p id=ja507:28.2><span class=root>chandasā vā dhanena vā; </span><br><p id=ja507:28.3><span class=root>Jātavedova saṁ ṭhānaṁ, </span><br><p id=ja507:28.4><span class=root>khippaṁ anudahanti naṁ”. </span><br><p id=ja507:29.1><span class=root>Khattiyassa vaco sutvā, </span><br><p id=ja507:29.2><span class=root>isissa nibbidā ahu; </span><br><p id=ja507:29.3><span class=root>Laddhā porāṇakaṁ maggaṁ, </span><br><p id=ja507:29.4><span class=root>gacchate so vihāyasaṁ. </span><br><p id=ja507:30.1><span class=root>Khattiyo ca isiṁ disvā, </span><br><p id=ja507:30.2><span class=root>gacchamānaṁ vihāyasaṁ; </span><br><p id=ja507:30.3><span class=root>Saṁvegaṁ alabhī dhīro, </span><br><p id=ja507:30.4><span class=root>pabbajjaṁ samarocayi. </span><br><p id=ja507:31.1><span class=root>Tato so pabbajitvāna, </span><br><p id=ja507:31.2><span class=root>kāmarāgaṁ virājayi; </span><br><p id=ja507:31.3><span class=root>Kāmarāgaṁ virājetvā, </span><br><p id=ja507:31.4><span class=root>brahmalokūpago ahūti. </span><br><p id=ja507:32.1><span class=root>Mahāpalobhanajātakaṁ ekādasamaṁ. </span><br></main><footer class="container footer"><small><a href=/about/>Contact info</a></small></footer>