<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0506.html>Previous</a><a href=/canon/en/pli/ms/sutta/kn/ja/ja0508.html>Next</a></div><p><div class=verse-container id=ja507:0.1><span>Jātaka </span></div><p><div class=verse-container id=ja507:0.2><span>Vīsatinipāta </span></div><p><div class=verse-container id=ja507:0.3><span>Mātaṅgavagga </span></div><p><div class=verse-container id=ja507:0.4><span class=big-bold>11. Mahāpalobhanajātaka </span></div><p><div class=verse-container id=ja507:1.1><span>Brahmalokā cavitvāna, </span></div><p><div class=verse-container id=ja507:1.2><span>devaputto mahiddhiko; </span></div><p><div class=verse-container id=ja507:1.3><span>Rañño putto udapādi, </span></div><p><div class=verse-container id=ja507:1.4><span>sabbakāmasamiddhisu. </span></div><p><div class=verse-container id=ja507:2.1><span>Kāmā vā kāmasaññā vā, </span></div><p><div class=verse-container id=ja507:2.2><span>brahmaloke na vijjati; </span></div><p><div class=verse-container id=ja507:2.3><span>Svāssu tāyeva saññāya, </span></div><p><div class=verse-container id=ja507:2.4><span>kāmehi vijigucchatha. </span></div><p><div class=verse-container id=ja507:3.1><span>Tassa cantepure āsi, </span></div><p><div class=verse-container id=ja507:3.2><span>jhānāgāraṁ sumāpitaṁ; </span></div><p><div class=verse-container id=ja507:3.3><span>So tattha paṭisallīno, </span></div><p><div class=verse-container id=ja507:3.4><span>eko rahasi jhāyatha. </span></div><p><div class=verse-container id=ja507:4.1><span>Sa rājā paridevesi, </span></div><p><div class=verse-container id=ja507:4.2><span>puttasokena aṭṭito; </span></div><p><div class=verse-container id=ja507:4.3><span>“Ekaputto cayaṁ mayhaṁ, </span></div><p><div class=verse-container id=ja507:4.4><span>na ca kāmāni bhuñjati. </span></div><p><div class=verse-container id=ja507:5.1><span>Ko nu khvettha upāyo so, </span></div><p><div class=verse-container id=ja507:5.2><span>ko vā jānāti kiñcanaṁ; </span></div><p><div class=verse-container id=ja507:5.3><span>Yo me puttaṁ palobheyya, </span></div><p><div class=verse-container id=ja507:5.4><span>yathā kāmāni patthaye”. </span></div><p><div class=verse-container id=ja507:6.1><span>Ahu kumārī tattheva, </span></div><p><div class=verse-container id=ja507:6.2><span>vaṇṇarūpasamāhitā; </span></div><p><div class=verse-container id=ja507:6.3><span>Kusalā naccagītassa, </span></div><p><div class=verse-container id=ja507:6.4><span>vādite ca padakkhiṇā. </span></div><p><div class=verse-container id=ja507:7.1><span>Sā tattha upasaṅkamma, </span></div><p><div class=verse-container id=ja507:7.2><span>rājānaṁ etadabravi; </span></div><p><div class=verse-container id=ja507:7.3><span>“Ahaṁ kho naṁ palobheyyaṁ, </span></div><p><div class=verse-container id=ja507:7.4><span>sace bhattā bhavissati”. </span></div><p><div class=verse-container id=ja507:8.1><span>Taṁ tathāvādiniṁ rājā, </span></div><p><div class=verse-container id=ja507:8.2><span>kumāriṁ etadabravi; </span></div><p><div class=verse-container id=ja507:8.3><span>“Tvaññeva naṁ palobhehi, </span></div><p><div class=verse-container id=ja507:8.4><span>tava bhattā bhavissati”. </span></div><p><div class=verse-container id=ja507:9.1><span>Sā ca antepuraṁ gantvā, </span></div><p><div class=verse-container id=ja507:9.2><span>bahuṁ kāmupasaṁhitaṁ; </span></div><p><div class=verse-container id=ja507:9.3><span>Hadayaṅgamā pemanīyā, </span></div><p><div class=verse-container id=ja507:9.4><span>citrā gāthā abhāsatha. </span></div><p><div class=verse-container id=ja507:10.1><span>Tassā ca gāyamānāya, </span></div><p><div class=verse-container id=ja507:10.2><span>saddaṁ sutvāna nāriyā; </span></div><p><div class=verse-container id=ja507:10.3><span>Kāmacchandassa uppajji, </span></div><p><div class=verse-container id=ja507:10.4><span>janaṁ so paripucchatha. </span></div><p><div class=verse-container id=ja507:11.1><span>“Kasseso saddo ko vā so, </span></div><p><div class=verse-container id=ja507:11.2><span>bhaṇati uccāvacaṁ bahuṁ; </span></div><p><div class=verse-container id=ja507:11.3><span>Hadayaṅgamaṁ pemanīyaṁ, </span></div><p><div class=verse-container id=ja507:11.4><span>aho kaṇṇasukhaṁ mama”. </span></div><p><div class=verse-container id=ja507:12.1><span>“Esā kho pamadā deva, </span></div><p><div class=verse-container id=ja507:12.2><span>khiḍḍā esā anappikā; </span></div><p><div class=verse-container id=ja507:12.3><span>Sace tvaṁ kāme bhuñjeyya, </span></div><p><div class=verse-container id=ja507:12.4><span>bhiyyo bhiyyo chādeyyu taṁ”. </span></div><p><div class=verse-container id=ja507:13.1><span>“Iṅgha āgacchatorena, </span></div><p><div class=verse-container id=ja507:13.2><span>avidūramhi gāyatu; </span></div><p><div class=verse-container id=ja507:13.3><span>Assamassa samīpamhi, </span></div><p><div class=verse-container id=ja507:13.4><span>santike mayhaṁ gāyatu”. </span></div><p><div class=verse-container id=ja507:14.1><span>Tirokuṭṭamhi gāyitvā, </span></div><p><div class=verse-container id=ja507:14.2><span>jhānāgāramhi pāvisi; </span></div><p><div class=verse-container id=ja507:14.3><span>Bandhi naṁ anupubbena, </span></div><p><div class=verse-container id=ja507:14.4><span>āraññamiva kuñjaraṁ. </span></div><p><div class=verse-container id=ja507:15.1><span>Tassa kāmarasaṁ ñatvā, </span></div><p><div class=verse-container id=ja507:15.2><span>issādhammo ajāyatha; </span></div><p><div class=verse-container id=ja507:15.3><span>“Ahameva kāme bhuñjeyyaṁ, </span></div><p><div class=verse-container id=ja507:15.4><span>mā añño puriso ahu”. </span></div><p><div class=verse-container id=ja507:16.1><span>Tato asiṁ gahetvāna, </span></div><p><div class=verse-container id=ja507:16.2><span>purise hantuṁ upakkami; </span></div><p><div class=verse-container id=ja507:16.3><span>“Ahameveko bhuñjissaṁ, </span></div><p><div class=verse-container id=ja507:16.4><span>mā añño puriso siyā”. </span></div><p><div class=verse-container id=ja507:17.1><span>Tato jānapadā sabbe, </span></div><p><div class=verse-container id=ja507:17.2><span>vikkandiṁsu samāgatā; </span></div><p><div class=verse-container id=ja507:17.3><span>“Putto tyāyaṁ mahārāja, </span></div><p><div class=verse-container id=ja507:17.4><span>janaṁ heṭhetyadūsakaṁ”. </span></div><p><div class=verse-container id=ja507:18.1><span>Tañca rājā vivāhesi, </span></div><p><div class=verse-container id=ja507:18.2><span>samhā raṭṭhā ca khattiyo; </span></div><p><div class=verse-container id=ja507:18.3><span>“Yāvatā vijitaṁ mayhaṁ, </span></div><p><div class=verse-container id=ja507:18.4><span>na te vatthabba tāvade”. </span></div><p><div class=verse-container id=ja507:19.1><span>Tato so bhariyamādāya, </span></div><p><div class=verse-container id=ja507:19.2><span>samuddaṁ upasaṅkami; </span></div><p><div class=verse-container id=ja507:19.3><span>Paṇṇasālaṁ karitvāna, </span></div><p><div class=verse-container id=ja507:19.4><span>vanamuñchāya pāvisi. </span></div><p><div class=verse-container id=ja507:20.1><span>Athettha isi māgacchi, </span></div><p><div class=verse-container id=ja507:20.2><span>samuddaṁ uparūpari; </span></div><p><div class=verse-container id=ja507:20.3><span>So tassa gehaṁ pāvekkhi, </span></div><p><div class=verse-container id=ja507:20.4><span>bhattakāle upaṭṭhite. </span></div><p><div class=verse-container id=ja507:21.1><span>Tañca bhariyā palobhesi, </span></div><p><div class=verse-container id=ja507:21.2><span>passa yāva sudāruṇaṁ; </span></div><p><div class=verse-container id=ja507:21.3><span>Cuto so brahmacariyamhā, </span></div><p><div class=verse-container id=ja507:21.4><span>iddhiyā parihāyatha. </span></div><p><div class=verse-container id=ja507:22.1><span>Rājaputto ca uñchāto, </span></div><p><div class=verse-container id=ja507:22.2><span>vanamūlaphalaṁ bahuṁ; </span></div><p><div class=verse-container id=ja507:22.3><span>Sāyaṁ kājena ādāya, </span></div><p><div class=verse-container id=ja507:22.4><span>assamaṁ upasaṅkami. </span></div><p><div class=verse-container id=ja507:23.1><span>Isī ca khattiyaṁ disvā, </span></div><p><div class=verse-container id=ja507:23.2><span>samuddaṁ upasaṅkami; </span></div><p><div class=verse-container id=ja507:23.3><span>“Vehāyasaṁ gamissan”ti, </span></div><p><div class=verse-container id=ja507:23.4><span>sīdate so mahaṇṇave. </span></div><p><div class=verse-container id=ja507:24.1><span>Khattiyo ca isiṁ disvā, </span></div><p><div class=verse-container id=ja507:24.2><span>sīdamānaṁ mahaṇṇave; </span></div><p><div class=verse-container id=ja507:24.3><span>Tasseva anukampāya, </span></div><p><div class=verse-container id=ja507:24.4><span>imā gāthā abhāsatha. </span></div><p><div class=verse-container id=ja507:25.1><span>“Abhijjamāne vārismiṁ, </span></div><p><div class=verse-container id=ja507:25.2><span>sayaṁ āgamma iddhiyā; </span></div><p><div class=verse-container id=ja507:25.3><span>Missībhāvitthiyā gantvā, </span></div><p><div class=verse-container id=ja507:25.4><span>saṁsīdasi mahaṇṇave. </span></div><p><div class=verse-container id=ja507:26.1><span>Āvaṭṭanī mahāmāyā, </span></div><p><div class=verse-container id=ja507:26.2><span>brahmacariyavikopanā; </span></div><p><div class=verse-container id=ja507:26.3><span>Sīdanti naṁ viditvāna, </span></div><p><div class=verse-container id=ja507:26.4><span>ārakā parivajjaye. </span></div><p><div class=verse-container id=ja507:27.1><span>Analā mudusambhāsā, </span></div><p><div class=verse-container id=ja507:27.2><span>duppūrā tā nadīsamā; </span></div><p><div class=verse-container id=ja507:27.3><span>Sīdanti naṁ viditvāna, </span></div><p><div class=verse-container id=ja507:27.4><span>ārakā parivajjaye. </span></div><p><div class=verse-container id=ja507:28.1><span>Yaṁ etā upasevanti, </span></div><p><div class=verse-container id=ja507:28.2><span>chandasā vā dhanena vā; </span></div><p><div class=verse-container id=ja507:28.3><span>Jātavedova saṁ ṭhānaṁ, </span></div><p><div class=verse-container id=ja507:28.4><span>khippaṁ anudahanti naṁ”. </span></div><p><div class=verse-container id=ja507:29.1><span>Khattiyassa vaco sutvā, </span></div><p><div class=verse-container id=ja507:29.2><span>isissa nibbidā ahu; </span></div><p><div class=verse-container id=ja507:29.3><span>Laddhā porāṇakaṁ maggaṁ, </span></div><p><div class=verse-container id=ja507:29.4><span>gacchate so vihāyasaṁ. </span></div><p><div class=verse-container id=ja507:30.1><span>Khattiyo ca isiṁ disvā, </span></div><p><div class=verse-container id=ja507:30.2><span>gacchamānaṁ vihāyasaṁ; </span></div><p><div class=verse-container id=ja507:30.3><span>Saṁvegaṁ alabhī dhīro, </span></div><p><div class=verse-container id=ja507:30.4><span>pabbajjaṁ samarocayi. </span></div><p><div class=verse-container id=ja507:31.1><span>Tato so pabbajitvāna, </span></div><p><div class=verse-container id=ja507:31.2><span>kāmarāgaṁ virājayi; </span></div><p><div class=verse-container id=ja507:31.3><span>Kāmarāgaṁ virājetvā, </span></div><p><div class=verse-container id=ja507:31.4><span>brahmalokūpago ahūti. </span></div><p><div class=verse-container id=ja507:32.1><span>Mahāpalobhanajātakaṁ ekādasamaṁ. </span></div><div class=flex-between><a href=/canon/en/pli/ms/sutta/kn/ja/ja0506.html>Previous</a><a href=/canon/en/pli/ms/sutta/kn/ja/ja0508.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>