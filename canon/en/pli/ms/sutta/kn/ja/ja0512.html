<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0511.html>Previous</a><a href=/canon/en/pli/ms/sutta/kn/ja/ja0513.html>Next</a></div><p><div class=verse-container id=ja512:0.1><span>Jātaka </span></div><p><div class=verse-container id=ja512:0.2><span>Tiṁsanipāta </span></div><p><div class=verse-container id=ja512:0.3><span>Kiṁchandavagga </span></div><p><div class=verse-container id=ja512:0.4><span class=big-bold>2. Kumbhajātaka </span></div><p><div class=verse-container id=ja512:1.1><span>“Ko pāturāsī tidivā nabhamhi, </span></div><p><div class=verse-container id=ja512:1.2><span>Obhāsayaṁ saṁvariṁ candimāva; </span></div><p><div class=verse-container id=ja512:1.3><span>Gattehi te rasmiyo niccharanti, </span></div><p><div class=verse-container id=ja512:1.4><span>Sateratā vijjurivantalikkhe. </span></div><p><div class=verse-container id=ja512:2.1><span>So chinnavātaṁ kamasī aghamhi, </span></div><p><div class=verse-container id=ja512:2.2><span>Vehāyasaṁ gacchasi tiṭṭhasī ca; </span></div><p><div class=verse-container id=ja512:2.3><span>Iddhī nu te vatthukatā subhāvitā, </span></div><p><div class=verse-container id=ja512:2.4><span>Anaddhagūnaṁ api devatānaṁ. </span></div><p><div class=verse-container id=ja512:3.1><span>Vehāyasaṁ gammamāgamma tiṭṭhasi, </span></div><p><div class=verse-container id=ja512:3.2><span>Kumbhaṁ kiṇāthāti yametamatthaṁ; </span></div><p><div class=verse-container id=ja512:3.3><span>Ko vā tuvaṁ kissa vā tāya kumbho, </span></div><p><div class=verse-container id=ja512:3.4><span>Akkhāhi me brāhmaṇa etamatthaṁ”. </span></div><p><div class=verse-container id=ja512:4.1><span>“Na sappikumbho napi telakumbho, </span></div><p><div class=verse-container id=ja512:4.2><span>Na phāṇitassa na madhussa kumbho; </span></div><p><div class=verse-container id=ja512:4.3><span>Kumbhassa vajjāni anappakāni, </span></div><p><div class=verse-container id=ja512:4.4><span>Dose bahū kumbhagate suṇātha. </span></div><p><div class=verse-container id=ja512:5.1><span>Gaḷeyya yaṁ pitvā pate papātaṁ, </span></div><p><div class=verse-container id=ja512:5.2><span>Sobbhaṁ guhaṁ candaniyoḷigallaṁ; </span></div><p><div class=verse-container id=ja512:5.3><span>Bahumpi bhuñjeyya abhojaneyyaṁ, </span></div><p><div class=verse-container id=ja512:5.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:6.1><span>Yaṁ pitva cittasmimanesamāno, </span></div><p><div class=verse-container id=ja512:6.2><span>Āhiṇḍatī goriva bhakkhasādī; </span></div><p><div class=verse-container id=ja512:6.3><span>Anāthamāno upagāyati naccati ca, </span></div><p><div class=verse-container id=ja512:6.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:7.1><span>Yaṁ ve pivitvā acelova naggo, </span></div><p><div class=verse-container id=ja512:7.2><span>Careyya gāme visikhantarāni; </span></div><p><div class=verse-container id=ja512:7.3><span>Sammūḷhacitto ativelasāyī, </span></div><p><div class=verse-container id=ja512:7.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:8.1><span>Yaṁ pitva uṭṭhāya pavedhamāno, </span></div><p><div class=verse-container id=ja512:8.2><span>Sīsañca bāhuñca pacālayanto; </span></div><p><div class=verse-container id=ja512:8.3><span>So naccatī dārukaṭallakova, </span></div><p><div class=verse-container id=ja512:8.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:9.1><span>Yaṁ ve pivitvā aggidaḍḍhā sayanti, </span></div><p><div class=verse-container id=ja512:9.2><span>Atho sigālehipi khāditāse; </span></div><p><div class=verse-container id=ja512:9.3><span>Bandhaṁ vadhaṁ bhogajāniñcupenti, </span></div><p><div class=verse-container id=ja512:9.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:10.1><span>Yaṁ pitva bhāseyya abhāsaneyyaṁ, </span></div><p><div class=verse-container id=ja512:10.2><span>Sabhāyamāsīno apetavattho; </span></div><p><div class=verse-container id=ja512:10.3><span>Sammakkhito vantagato byasanno, </span></div><p><div class=verse-container id=ja512:10.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:11.1><span>Yaṁ ve pivitvā ukkaṭṭho āvilakkho, </span></div><p><div class=verse-container id=ja512:11.2><span>Mameva sabbā pathavīti maññe; </span></div><p><div class=verse-container id=ja512:11.3><span>Na me samo cāturantopi rājā, </span></div><p><div class=verse-container id=ja512:11.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:12.1><span>Mānātimānā kalahāni pesuṇī, </span></div><p><div class=verse-container id=ja512:12.2><span>Dubbaṇṇinī naggayinī palāyinī; </span></div><p><div class=verse-container id=ja512:12.3><span>Corāna dhuttāna gatī niketo, </span></div><p><div class=verse-container id=ja512:12.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:13.1><span>Iddhāni phītāni kulāni assu, </span></div><p><div class=verse-container id=ja512:13.2><span>Anekasāhassadhanāni loke; </span></div><p><div class=verse-container id=ja512:13.3><span>Ucchinnadāyajjakatānimāya, </span></div><p><div class=verse-container id=ja512:13.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:14.1><span>Dhaññaṁ dhanaṁ rajataṁ jātarūpaṁ, </span></div><p><div class=verse-container id=ja512:14.2><span>Khettaṁ gavaṁ yattha vināsayanti; </span></div><p><div class=verse-container id=ja512:14.3><span>Ucchedanī vittavataṁ kulānaṁ, </span></div><p><div class=verse-container id=ja512:14.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:15.1><span>Yaṁ ve pitvā dittarūpova poso, </span></div><p><div class=verse-container id=ja512:15.2><span>Akkosati mātaraṁ pitarañca; </span></div><p><div class=verse-container id=ja512:15.3><span>Sassumpi gaṇheyya athopi suṇhaṁ, </span></div><p><div class=verse-container id=ja512:15.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:16.1><span>Yaṁ ve pitvā dittarūpāva nārī, </span></div><p><div class=verse-container id=ja512:16.2><span>Akkosatī sasuraṁ sāmikañca; </span></div><p><div class=verse-container id=ja512:16.3><span>Dāsampi gaṇhe paricārakampi, </span></div><p><div class=verse-container id=ja512:16.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:17.1><span>Yaṁ ve pivitvāna haneyya poso, </span></div><p><div class=verse-container id=ja512:17.2><span>Dhamme ṭhitaṁ samaṇaṁ brāhmaṇaṁ vā; </span></div><p><div class=verse-container id=ja512:17.3><span>Gacche apāyampi tatonidānaṁ, </span></div><p><div class=verse-container id=ja512:17.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:18.1><span>Yaṁ ve pivitvā duccaritaṁ caranti, </span></div><p><div class=verse-container id=ja512:18.2><span>Kāyena vācāya ca cetasā ca; </span></div><p><div class=verse-container id=ja512:18.3><span>Nirayaṁ vajanti duccaritaṁ caritvā, </span></div><p><div class=verse-container id=ja512:18.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:19.1><span>Yaṁ yācamānā na labhanti pubbe, </span></div><p><div class=verse-container id=ja512:19.2><span>Bahuṁ hiraññampi pariccajantā; </span></div><p><div class=verse-container id=ja512:19.3><span>So taṁ pivitvā alikaṁ bhaṇāti, </span></div><p><div class=verse-container id=ja512:19.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:20.1><span>Yaṁ ve pitvā pesane pesiyanto, </span></div><p><div class=verse-container id=ja512:20.2><span>Accāyike karaṇīyamhi jāte; </span></div><p><div class=verse-container id=ja512:20.3><span>Atthampi so nappajānāti vutto, </span></div><p><div class=verse-container id=ja512:20.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:21.1><span>Hirīmanāpi ahirīkabhāvaṁ, </span></div><p><div class=verse-container id=ja512:21.2><span>Pātuṁ karonti madanāya mattā; </span></div><p><div class=verse-container id=ja512:21.3><span>Dhīrāpi santā bahukaṁ bhaṇanti, </span></div><p><div class=verse-container id=ja512:21.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:22.1><span>Yaṁ ve pitvā ekathūpā sayanti, </span></div><p><div class=verse-container id=ja512:22.2><span>Anāsakā thaṇḍiladukkhaseyyaṁ; </span></div><p><div class=verse-container id=ja512:22.3><span>Dubbaṇṇiyaṁ āyasakyañcupenti, </span></div><p><div class=verse-container id=ja512:22.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:23.1><span>Yaṁ ve pitvā pattakhandhā sayanti, </span></div><p><div class=verse-container id=ja512:23.2><span>Gāvo kuṭahatāva na hi vāruṇiyā; </span></div><p><div class=verse-container id=ja512:23.3><span>Vego narena susahoriva, </span></div><p><div class=verse-container id=ja512:23.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:24.1><span>Yaṁ manussā vivajjenti, </span></div><p><div class=verse-container id=ja512:24.2><span>sappaṁ ghoravisamiva; </span></div><p><div class=verse-container id=ja512:24.3><span>Taṁ loke visasamānaṁ, </span></div><p><div class=verse-container id=ja512:24.4><span>ko naro pātumarahati. </span></div><p><div class=verse-container id=ja512:25.1><span>Yaṁ ve pitvā andhakaveṇḍaputtā, </span></div><p><div class=verse-container id=ja512:25.2><span>Samuddatīre paricārayantā; </span></div><p><div class=verse-container id=ja512:25.3><span>Upakkamuṁ musalehaññamaññaṁ, </span></div><p><div class=verse-container id=ja512:25.4><span>Tassā puṇṇaṁ kumbhamimaṁ kiṇātha. </span></div><p><div class=verse-container id=ja512:26.1><span>Yaṁ ve pitvā pubbadevā pamattā, </span></div><p><div class=verse-container id=ja512:26.2><span>Tidivā cutā sassatiyā samāya; </span></div><p><div class=verse-container id=ja512:26.3><span>Taṁ tādisaṁ majjamimaṁ niratthakaṁ, </span></div><p><div class=verse-container id=ja512:26.4><span>Jānaṁ mahārāja kathaṁ piveyya. </span></div><p><div class=verse-container id=ja512:27.1><span>Nayimasmiṁ kumbhasmiṁ dadhi vā madhu vā, </span></div><p><div class=verse-container id=ja512:27.2><span>Evaṁ abhiññāya kiṇāhi rāja; </span></div><p><div class=verse-container id=ja512:27.3><span>Evañhimaṁ kumbhagatā mayā te, </span></div><p><div class=verse-container id=ja512:27.4><span>Akkhātarūpaṁ tava sabbamitta”. </span></div><p><div class=verse-container id=ja512:28.1><span>“Na me pitā vā athavāpi mātā, </span></div><p><div class=verse-container id=ja512:28.2><span>Etādisā yādisako tuvaṁsi; </span></div><p><div class=verse-container id=ja512:28.3><span>Hitānukampī paramatthakāmo, </span></div><p><div class=verse-container id=ja512:28.4><span>Sohaṁ karissaṁ vacanaṁ tavajja. </span></div><p><div class=verse-container id=ja512:29.1><span>Dadāmi te gāmavarāni pañca, </span></div><p><div class=verse-container id=ja512:29.2><span>Dāsīsataṁ satta gavaṁsatāni; </span></div><p><div class=verse-container id=ja512:29.3><span>Ājaññayutte ca rathe dasa ime, </span></div><p><div class=verse-container id=ja512:29.4><span>Ācariyo hosi mamatthakāmo”. </span></div><p><div class=verse-container id=ja512:30.1><span>“Taveva dāsīsatamatthu rāja, </span></div><p><div class=verse-container id=ja512:30.2><span>Gāmā ca gāvo ca taveva hontu; </span></div><p><div class=verse-container id=ja512:30.3><span>Ājaññayuttā ca rathā taveva, </span></div><p><div class=verse-container id=ja512:30.4><span>Sakkohamasmī tidasānamindo. </span></div><p><div class=verse-container id=ja512:31.1><span>Maṁsodanaṁ sappipāyāsaṁ bhuñja, </span></div><p><div class=verse-container id=ja512:31.2><span>Khādassu ca tvaṁ madhumāsapūve; </span></div><p><div class=verse-container id=ja512:31.3><span>Evaṁ tuvaṁ dhammarato janinda, </span></div><p><div class=verse-container id=ja512:31.4><span>Anindito saggamupehi ṭhānan”ti. </span></div><p><div class=verse-container id=ja512:32.1><span>Kumbhajātakaṁ dutiyaṁ. </span></div><div class=flex-between><a href=/canon/en/pli/ms/sutta/kn/ja/ja0511.html>Previous</a><a href=/canon/en/pli/ms/sutta/kn/ja/ja0513.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>