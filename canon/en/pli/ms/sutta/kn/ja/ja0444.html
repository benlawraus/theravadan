<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0443.html>Previous</a><a href=/canon/en/pli/ms/sutta/kn/ja/ja0445.html>Next</a></div><p id=ja444:0.1><span class=root>Jātaka </span><br><p id=ja444:0.2><span class=root>Dasakanipāta </span><br><p id=ja444:0.3><span class=root>Catudvāravagga </span><br><p id=ja444:0.4><span class="root big-bold">6. Kaṇhadīpāyanajātaka </span><br><p id=ja444:1.1><span class=root>“Sattāhamevāhaṁ pasannacitto, </span><br><p id=ja444:1.2><span class=root>Puññatthiko ācariṁ brahmacariyaṁ; </span><br><p id=ja444:1.3><span class=root>Athāparaṁ yaṁ caritaṁ mamedaṁ, </span><br><p id=ja444:1.4><span class=root>Vassāni paññāsa samādhikāni; </span><br><p id=ja444:1.5><span class=root>Akāmakovāpi ahaṁ carāmi, </span><br><p id=ja444:1.6><span class=root>Etena saccena suvatthi hotu; </span><br><p id=ja444:1.7><span class=root>Hataṁ visaṁ jīvatu yaññadatto”. </span><br><p id=ja444:2.1><span class=root>“Yasmā dānaṁ nābhinandiṁ kadāci, </span><br><p id=ja444:2.2><span class=root>Disvānahaṁ atithiṁ vāsakāle; </span><br><p id=ja444:2.3><span class=root>Na cāpi me appiyataṁ aveduṁ, </span><br><p id=ja444:2.4><span class=root>Bahussutā samaṇabrāhmaṇā ca”. </span><br><p id=ja444:2.5><span class=root>Akāmakovāpi ahaṁ dadāmi, </span><br><p id=ja444:2.6><span class=root>Etena saccena suvatthi hotu; </span><br><p id=ja444:2.7><span class=root>Hataṁ visaṁ jīvatu yaññadatto. </span><br><p id=ja444:3.1><span class=root>“Āsīviso tāta pahūtatejo, </span><br><p id=ja444:3.2><span class=root>Yo taṁ adaṁsī sacarā udicca; </span><br><p id=ja444:3.3><span class=root>Tasmiñca me appiyatāya ajja, </span><br><p id=ja444:3.4><span class=root>Pitari ca te natthi koci viseso; </span><br><p id=ja444:3.5><span class=root>Etena saccena suvatthi hotu, </span><br><p id=ja444:3.6><span class=root>Hataṁ visaṁ jīvatu yaññadatto”. </span><br><p id=ja444:4.1><span class=root>“Santā dantāyeva paribbajanti, </span><br><p id=ja444:4.2><span class=root>Aññatra kaṇhā natthākāmarūpā; </span><br><p id=ja444:4.3><span class=root>Dīpāyana kissa jigucchamāno, </span><br><p id=ja444:4.4><span class=root>Akāmako carasi brahmacariyaṁ”. </span><br><p id=ja444:5.1><span class=root>“Saddhāya nikkhamma punaṁ nivatto, </span><br><p id=ja444:5.2><span class=root>So eḷamūgova bālo vatāyaṁ; </span><br><p id=ja444:5.3><span class=root>Etassa vādassa jigucchamāno, </span><br><p id=ja444:5.4><span class=root>Akāmako carāmi brahmacariyaṁ; </span><br><p id=ja444:5.5><span class=root>Viññuppasatthañca satañca ṭhānaṁ, </span><br><p id=ja444:5.6><span class=root>Evampahaṁ puññakaro bhavāmi”. </span><br><p id=ja444:6.1><span class=root>“Samaṇe tuvaṁ brāhmaṇe addhike ca, </span><br><p id=ja444:6.2><span class=root>Santappayāsi annapānena bhikkhaṁ; </span><br><p id=ja444:6.3><span class=root>Opānabhūtaṁva gharaṁ tava yidaṁ, </span><br><p id=ja444:6.4><span class=root>Annena pānena upetarūpaṁ; </span><br><p id=ja444:6.5><span class=root>Atha kissa vādassa jigucchamāno, </span><br><p id=ja444:6.6><span class=root>Akāmako dānamimaṁ dadāsi”. </span><br><p id=ja444:7.1><span class=root>“Pitaro ca me āsuṁ pitāmahā ca, </span><br><p id=ja444:7.2><span class=root>Saddhā ahuṁ dānapatī vadaññū; </span><br><p id=ja444:7.3><span class=root>Taṁ kullavattaṁ anuvattamāno, </span><br><p id=ja444:7.4><span class=root>Māhaṁ kule antimagandhano ahuṁ; </span><br><p id=ja444:7.5><span class=root>Etassa vādassa jigucchamāno, </span><br><p id=ja444:7.6><span class=root>Akāmako dānamimaṁ dadāmi”. </span><br><p id=ja444:8.1><span class=root>“Dahariṁ kumāriṁ asamatthapaññaṁ, </span><br><p id=ja444:8.2><span class=root>Yaṁ tānayiṁ ñātikulā sugatte; </span><br><p id=ja444:8.3><span class=root>Na cāpi me appiyataṁ avedi, </span><br><p id=ja444:8.4><span class=root>Aññatra kāmā paricārayantā; </span><br><p id=ja444:8.5><span class=root>Atha kena vaṇṇena mayā te bhoti, </span><br><p id=ja444:8.6><span class=root>Saṁvāsadhammo ahu evarūpo”. </span><br><p id=ja444:9.1><span class=root>“Ārā dūre nayidha kadāci atthi, </span><br><p id=ja444:9.2><span class=root>Paramparā nāma kule imasmiṁ; </span><br><p id=ja444:9.3><span class=root>Taṁ kullavattaṁ anuvattamānā, </span><br><p id=ja444:9.4><span class=root>Māhaṁ kule antimagandhinī ahuṁ; </span><br><p id=ja444:9.5><span class=root>Etassa vādassa jigucchamānā, </span><br><p id=ja444:9.6><span class=root>Akāmikā paddhacarāmhi tuyhaṁ”. </span><br><p id=ja444:10.1><span class=root>“Maṇḍabya bhāsiṁ yamabhāsaneyyaṁ, </span><br><p id=ja444:10.2><span class=root>Taṁ khamyataṁ puttakahetu majja; </span><br><p id=ja444:10.3><span class=root>Puttapemā na idha paratthi kiñci, </span><br><p id=ja444:10.4><span class=root>So no ayaṁ jīvati yaññadatto”ti. </span><br><p id=ja444:11.1><span class=root>Kaṇhadīpāyanajātakaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>