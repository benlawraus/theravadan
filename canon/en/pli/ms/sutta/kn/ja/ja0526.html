<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0525.html>Previous</a><a href=/canon/en/pli/ms/sutta/kn/ja/ja0527.html>Next</a></div><p id=ja526:0.1><span class=root>Jātaka </span><br><p id=ja526:0.2><span class=root>Paṇṇāsanipāta </span><br><p id=ja526:0.3><span class=root>Niḷinikāvagga </span><br><p id=ja526:0.4><span class="root big-bold">1 Niḷinikājātaka </span><br><p id=ja526:1.1><span class=root>“Uddayhate janapado, </span><br><p id=ja526:1.2><span class=root>raṭṭhañcāpi vinassati; </span><br><p id=ja526:1.3><span class=root>Ehi niḷinike gaccha, </span><br><p id=ja526:1.4><span class=root>taṁ me brāhmaṇamānaya”. </span><br><p id=ja526:2.1><span class=root>“Nāhaṁ dukkhakkhamā rāja, </span><br><p id=ja526:2.2><span class=root>nāhaṁ addhānakovidā; </span><br><p id=ja526:2.3><span class=root>Kathaṁ ahaṁ gamissāmi, </span><br><p id=ja526:2.4><span class=root>vanaṁ kuñjarasevitaṁ”. </span><br><p id=ja526:3.1><span class=root>“Phītaṁ janapadaṁ gantvā, </span><br><p id=ja526:3.2><span class=root>hatthinā ca rathena ca; </span><br><p id=ja526:3.3><span class=root>Dārusaṅghāṭayānena, </span><br><p id=ja526:3.4><span class=root>evaṁ gaccha niḷinike. </span><br><p id=ja526:4.1><span class=root>Hatthiassarathe pattī, </span><br><p id=ja526:4.2><span class=root>gacchevādāya khattiye; </span><br><p id=ja526:4.3><span class=root>Taveva vaṇṇarūpena, </span><br><p id=ja526:4.4><span class=root>vasaṁ tamānayissasi”. </span><br><p id=ja526:5.1><span class=root>“Kadalīdhajapaññāṇo, </span><br><p id=ja526:5.2><span class=root>ābhujīparivārito; </span><br><p id=ja526:5.3><span class=root>Eso padissati rammo, </span><br><p id=ja526:5.4><span class=root>isisiṅgassa assamo. </span><br><p id=ja526:6.1><span class=root>Eso aggissa saṅkhāto, </span><br><p id=ja526:6.2><span class=root>eso dhūmo padissati; </span><br><p id=ja526:6.3><span class=root>Maññe no aggiṁ hāpeti, </span><br><p id=ja526:6.4><span class=root>isisiṅgo mahiddhiko”. </span><br><p id=ja526:7.1><span class=root>“Tañca disvāna āyantiṁ, </span><br><p id=ja526:7.2><span class=root>āmuttamaṇikuṇḍalaṁ; </span><br><p id=ja526:7.3><span class=root>Isisiṅgo pāvisi bhīto, </span><br><p id=ja526:7.4><span class=root>assamaṁ paṇṇachādanaṁ. </span><br><p id=ja526:8.1><span class=root>Assamassa ca sā dvāre, </span><br><p id=ja526:8.2><span class=root>geṇḍukenassa kīḷati; </span><br><p id=ja526:8.3><span class=root>Vidaṁsayantī aṅgāni, </span><br><p id=ja526:8.4><span class=root>guyhaṁ pakāsitāni ca. </span><br><p id=ja526:9.1><span class=root>Tañca disvāna kīḷantiṁ, </span><br><p id=ja526:9.2><span class=root>paṇṇasālagato jaṭī; </span><br><p id=ja526:9.3><span class=root>Assamā nikkhamitvāna, </span><br><p id=ja526:9.4><span class=root>idaṁ vacanamabravi. </span><br><p id=ja526:10.1><span class=root>Ambho ko nāma so rukkho, </span><br><p id=ja526:10.2><span class=root>yassa tevaṅgataṁ phalaṁ; </span><br><p id=ja526:10.3><span class=root>Dūrepi khittaṁ pacceti, </span><br><p id=ja526:10.4><span class=root>na taṁ ohāya gacchati”. </span><br><p id=ja526:11.1><span class=root>“Assamassa mama brahme, </span><br><p id=ja526:11.2><span class=root>samīpe gandhamādane; </span><br><p id=ja526:11.3><span class=root>Bahavo tādisā rukkhā, </span><br><p id=ja526:11.4><span class=root>yassa tevaṅgataṁ phalaṁ; </span><br><p id=ja526:11.5><span class=root>Dūrepi khittaṁ pacceti, </span><br><p id=ja526:11.6><span class=root>na maṁ ohāya gacchati”. </span><br><p id=ja526:12.1><span class=root>“Etū bhavaṁ assamimaṁ adetu, </span><br><p id=ja526:12.2><span class=root>Pajjañca bhakkhañca paṭiccha dammi; </span><br><p id=ja526:12.3><span class=root>Idamāsanaṁ atra bhavaṁ nisīdatu, </span><br><p id=ja526:12.4><span class=root>Ito bhavaṁ mūlaphalāni bhuñjatu. </span><br><p id=ja526:13.1><span class=root>Kiṁ te idaṁ ūrūnamantarasmiṁ, </span><br><p id=ja526:13.2><span class=root>Supicchitaṁ kaṇharivappakāsati; </span><br><p id=ja526:13.3><span class=root>Akkhāhi me pucchito etamatthaṁ, </span><br><p id=ja526:13.4><span class=root>Kose nu te uttamaṅgaṁ paviṭṭhaṁ”. </span><br><p id=ja526:14.1><span class=root>“Ahaṁ vane mūlaphalesanaṁ caraṁ, </span><br><p id=ja526:14.2><span class=root>Āsādayiṁ acchaṁ sughorarūpaṁ; </span><br><p id=ja526:14.3><span class=root>So maṁ patitvā sahasājjhapatto, </span><br><p id=ja526:14.4><span class=root>Panujja maṁ abbahi uttamaṅgaṁ. </span><br><p id=ja526:15.1><span class=root>Svāyaṁ vaṇo khajjati kaṇḍuvāyati, </span><br><p id=ja526:15.2><span class=root>Sabbañca kālaṁ na labhāmi sātaṁ; </span><br><p id=ja526:15.3><span class=root>Paho bhavaṁ kaṇḍumimaṁ vinetuṁ, </span><br><p id=ja526:15.4><span class=root>Kurutaṁ bhavaṁ yācito brāhmaṇatthaṁ”. </span><br><p id=ja526:16.1><span class=root>“Gambhīrarūpo te vaṇo salohito, </span><br><p id=ja526:16.2><span class=root>Apūtiko vaṇagandho mahā ca; </span><br><p id=ja526:16.3><span class=root>Karomi te kiñci kasāyayogaṁ, </span><br><p id=ja526:16.4><span class=root>Yathā bhavaṁ paramasukhī bhaveyya”. </span><br><p id=ja526:17.1><span class=root>“Na mantayogā na kasāyayogā, </span><br><p id=ja526:17.2><span class=root>Na osadhā brahmacāri kamanti; </span><br><p id=ja526:17.3><span class=root>Yaṁ te mudu tena vinehi kaṇḍuṁ, </span><br><p id=ja526:17.4><span class=root>Yathā ahaṁ paramasukhī bhaveyyaṁ”. </span><br><p id=ja526:18.1><span class=root>“Ito nu bhoto katamena assamo, </span><br><p id=ja526:18.2><span class=root>Kacci bhavaṁ abhiramasi araññe; </span><br><p id=ja526:18.3><span class=root>Kacci nu te mūlaphalaṁ pahūtaṁ, </span><br><p id=ja526:18.4><span class=root>Kacci bhavantaṁ na vihiṁsanti vāḷā”. </span><br><p id=ja526:19.1><span class=root>“Ito ujuṁ uttarāyaṁ disāyaṁ, </span><br><p id=ja526:19.2><span class=root>Khemānadī himavatā pabhāvī; </span><br><p id=ja526:19.3><span class=root>Tassā tīre assamo mayha rammo, </span><br><p id=ja526:19.4><span class=root>Aho bhavaṁ assamaṁ mayhaṁ passe. </span><br><p id=ja526:20.1><span class=root>Ambā ca sālā tilakā ca jambuyo, </span><br><p id=ja526:20.2><span class=root>Uddālakā pāṭaliyo ca phullā; </span><br><p id=ja526:20.3><span class=root>Samantato kimpurisābhigītaṁ, </span><br><p id=ja526:20.4><span class=root>Aho bhavaṁ assamaṁ mayhaṁ passe. </span><br><p id=ja526:21.1><span class=root>Tālā ca mūlā ca phalā ca mettha, </span><br><p id=ja526:21.2><span class=root>Vaṇṇena gandhena upetarūpaṁ; </span><br><p id=ja526:21.3><span class=root>Taṁ bhūmibhāgehi upetarūpaṁ, </span><br><p id=ja526:21.4><span class=root>Aho bhavaṁ assamaṁ mayhaṁ passe. </span><br><p id=ja526:22.1><span class=root>Phalā ca mūlā ca pahūtamettha, </span><br><p id=ja526:22.2><span class=root>Vaṇṇena gandhena rasenupetā; </span><br><p id=ja526:22.3><span class=root>Āyanti ca luddakā taṁ padesaṁ, </span><br><p id=ja526:22.4><span class=root>Mā me tato mūlaphalaṁ ahāsuṁ”. </span><br><p id=ja526:23.1><span class=root>“Pitā mamaṁ mūlaphalesanaṁ gato, </span><br><p id=ja526:23.2><span class=root>Idāni āgacchati sāyakāle; </span><br><p id=ja526:23.3><span class=root>Ubhova gacchāmase assamaṁ taṁ, </span><br><p id=ja526:23.4><span class=root>Yāva pitā mūlaphalato etu”. </span><br><p id=ja526:24.1><span class=root>“Aññe bahū isayo sādhurūpā, </span><br><p id=ja526:24.2><span class=root>Rājīsayo anumagge vasanti; </span><br><p id=ja526:24.3><span class=root>Teyeva pucchesi mamassamaṁ taṁ, </span><br><p id=ja526:24.4><span class=root>Te taṁ nayissanti mamaṁ sakāse”. </span><br><p id=ja526:25.1><span class=root>“Na te kaṭṭhāni bhinnāni, </span><br><p id=ja526:25.2><span class=root>na te udakamābhataṁ; </span><br><p id=ja526:25.3><span class=root>Aggīpi te na hāpito, </span><br><p id=ja526:25.4><span class=root>kiṁ nu mandova jhāyasi. </span><br><p id=ja526:26.1><span class=root>Bhinnāni kaṭṭhāni huto ca aggi, </span><br><p id=ja526:26.2><span class=root>Tapanīpi te samitā brahmacārī; </span><br><p id=ja526:26.3><span class=root>Pīṭhañca mayhaṁ udakañca hoti, </span><br><p id=ja526:26.4><span class=root>Ramasi tuvaṁ brahmabhūto puratthā. </span><br><p id=ja526:27.1><span class=root>Abhinnakaṭṭhosi anābhatodako, </span><br><p id=ja526:27.2><span class=root>Ahāpitaggīsi asiddhabhojano; </span><br><p id=ja526:27.3><span class=root>Na me tuvaṁ ālapasī mamajja, </span><br><p id=ja526:27.4><span class=root>Naṭṭhaṁ nu kiṁ cetasikañca dukkhaṁ”. </span><br><p id=ja526:28.1><span class=root>“Idhāgamā jaṭilo brahmacārī, </span><br><p id=ja526:28.2><span class=root>Sudassaneyyo sutanū vineti; </span><br><p id=ja526:28.3><span class=root>Nevātidīgho na panātirasso, </span><br><p id=ja526:28.4><span class=root>Sukaṇhakaṇhacchadanehi bhoto. </span><br><p id=ja526:29.1><span class=root>Amassujāto apurāṇavaṇṇī, </span><br><p id=ja526:29.2><span class=root>Ādhārarūpañca panassa kaṇṭhe; </span><br><p id=ja526:29.3><span class=root>Dve yamā gaṇḍā ure sujātā, </span><br><p id=ja526:29.4><span class=root>Suvaṇṇatindukanibhā pabhassarā. </span><br><p id=ja526:30.1><span class=root>Mukhañca tassa bhusadassaneyyaṁ, </span><br><p id=ja526:30.2><span class=root>Kaṇṇesu lambanti ca kuñcitaggā; </span><br><p id=ja526:30.3><span class=root>Te jotare carato māṇavassa, </span><br><p id=ja526:30.4><span class=root>Suttañca yaṁ saṁyamanaṁ jaṭānaṁ. </span><br><p id=ja526:31.1><span class=root>Aññā ca tassa saṁyamāni catasso, </span><br><p id=ja526:31.2><span class=root>Nīlā pītā lohitikā ca setā; </span><br><p id=ja526:31.3><span class=root>Tā piṁsare carato māṇavassa, </span><br><p id=ja526:31.4><span class=root>Tiriṭisaṅghāriva pāvusamhi. </span><br><p id=ja526:32.1><span class=root>Na mikhalaṁ muñjamayaṁ dhāreti, </span><br><p id=ja526:32.2><span class=root>Na santhare no pana pabbajassa; </span><br><p id=ja526:32.3><span class=root>Tā jotare jaghanantare vilaggā, </span><br><p id=ja526:32.4><span class=root>Sateratā vijjurivantalikkhe. </span><br><p id=ja526:33.1><span class=root>Akhīlakāni ca avaṇṭakāni, </span><br><p id=ja526:33.2><span class=root>Heṭṭhā nabhyā kaṭisamohitāni; </span><br><p id=ja526:33.3><span class=root>Aghaṭṭitā niccakīḷaṁ karonti, </span><br><p id=ja526:33.4><span class=root>Haṁ tāta kiṁrukkhaphalāni tāni. </span><br><p id=ja526:34.1><span class=root>Jaṭā ca tassa bhusadassaneyyā, </span><br><p id=ja526:34.2><span class=root>Parosataṁ vellitaggā sugandhā; </span><br><p id=ja526:34.3><span class=root>Dvedhā siro sādhu vibhattarūpo, </span><br><p id=ja526:34.4><span class=root>Aho nu kho mayha tathā jaṭāssu. </span><br><p id=ja526:35.1><span class=root>Yadā ca so pakirati tā jaṭāyo, </span><br><p id=ja526:35.2><span class=root>Vaṇṇena gandhena upetarūpā; </span><br><p id=ja526:35.3><span class=root>Nīluppalaṁ vātasameritaṁva, </span><br><p id=ja526:35.4><span class=root>Tatheva saṁvāti panassamo ayaṁ. </span><br><p id=ja526:36.1><span class=root>Paṅko ca tassa bhusadassaneyyo, </span><br><p id=ja526:36.2><span class=root>Netādiso yādiso mayhaṁ kāye; </span><br><p id=ja526:36.3><span class=root>So vāyatī erito mālutena, </span><br><p id=ja526:36.4><span class=root>Vanaṁ yathā aggagimhe suphullaṁ. </span><br><p id=ja526:37.1><span class=root>Nihanti so rukkhaphalaṁ pathabyā, </span><br><p id=ja526:37.2><span class=root>Sucittarūpaṁ ruciraṁ dassaneyyaṁ; </span><br><p id=ja526:37.3><span class=root>Khittañca tassa punareti hatthaṁ, </span><br><p id=ja526:37.4><span class=root>Haṁ tāta kiṁrukkhaphalaṁ nu kho taṁ. </span><br><p id=ja526:38.1><span class=root>Dantā ca tassa bhusadassaneyyā, </span><br><p id=ja526:38.2><span class=root>Suddhā samā saṅkhavarūpapannā; </span><br><p id=ja526:38.3><span class=root>Mano pasādenti vivariyamānā, </span><br><p id=ja526:38.4><span class=root>Na hi nūna so sākamakhādi tehi. </span><br><p id=ja526:39.1><span class=root>Akakkasaṁ aggaḷitaṁ muhuṁ muduṁ, </span><br><p id=ja526:39.2><span class=root>Ujuṁ anuddhataṁ acapalamassa bhāsitaṁ; </span><br><p id=ja526:39.3><span class=root>Rudaṁ manuññaṁ karavīkasussaraṁ, </span><br><p id=ja526:39.4><span class=root>Hadayaṅgamaṁ rañjayateva me mano. </span><br><p id=ja526:40.1><span class=root>Bindussaro nātivisaṭṭhavākyo, </span><br><p id=ja526:40.2><span class=root>Na nūna sajjhāyamatippayutto; </span><br><p id=ja526:40.3><span class=root>Icchāmi bho taṁ punadeva daṭṭhuṁ, </span><br><p id=ja526:40.4><span class=root>Mitto hi me māṇavohu puratthā. </span><br><p id=ja526:41.1><span class=root>Susandhi sabbattha vimaṭṭhimaṁ vaṇaṁ, </span><br><p id=ja526:41.2><span class=root>Puthū sujātaṁ kharapattasannitaṁ; </span><br><p id=ja526:41.3><span class=root>Teneva maṁ uttariyāna māṇavo, </span><br><p id=ja526:41.4><span class=root>Vivaritaṁ ūruṁ jaghanena piḷayi. </span><br><p id=ja526:42.1><span class=root>Tapanti ābhanti virocare ca, </span><br><p id=ja526:42.2><span class=root>Sateratā vijjurivantalikkhe; </span><br><p id=ja526:42.3><span class=root>Bāhā mudū añjanalomasādisā, </span><br><p id=ja526:42.4><span class=root>Vicitravaṭṭaṅgulikāssa sobhare. </span><br><p id=ja526:43.1><span class=root>Akakkasaṅgo na ca dīghalomo, </span><br><p id=ja526:43.2><span class=root>Nakhāssa dīghā api lohitaggā; </span><br><p id=ja526:43.3><span class=root>Mudūhi bāhāhi palissajanto, </span><br><p id=ja526:43.4><span class=root>Kalyāṇarūpo ramayaṁ upaṭṭhahi. </span><br><p id=ja526:44.1><span class=root>Dumassa tūlūpanibhā pabhassarā, </span><br><p id=ja526:44.2><span class=root>Suvaṇṇakambutalavaṭṭasucchavi; </span><br><p id=ja526:44.3><span class=root>Hatthā mudū tehi maṁ samphusitvā, </span><br><p id=ja526:44.4><span class=root>Ito gato tena maṁ dahanti tāta. </span><br><p id=ja526:45.1><span class=root>Na nūna so khārividhaṁ ahāsi, </span><br><p id=ja526:45.2><span class=root>Na nūna so kaṭṭhāni sayaṁ abhañji; </span><br><p id=ja526:45.3><span class=root>Na nūna so hanti dume kuṭhāriyā, </span><br><p id=ja526:45.4><span class=root>Na hissa hatthesu khilāni atthi. </span><br><p id=ja526:46.1><span class=root>Accho ca kho tassa vaṇaṁ akāsi, </span><br><p id=ja526:46.2><span class=root>So maṁbravi sukhitaṁ maṁ karohi; </span><br><p id=ja526:46.3><span class=root>Tāhaṁ kariṁ tena mamāsi sokhyaṁ, </span><br><p id=ja526:46.4><span class=root>So cabravi ‘sukhitosmī’ti brahme. </span><br><p id=ja526:47.1><span class=root>Ayañca te māluvapaṇṇasanthatā, </span><br><p id=ja526:47.2><span class=root>Vikiṇṇarūpāva mayā ca tena ca; </span><br><p id=ja526:47.3><span class=root>Kilantarūpā udake ramitvā, </span><br><p id=ja526:47.4><span class=root>Punappunaṁ paṇṇakuṭiṁ vajāma. </span><br><p id=ja526:48.1><span class=root>Na majja mantā paṭibhanti tāta, </span><br><p id=ja526:48.2><span class=root>Na aggihuttaṁ napi yaññatantaṁ; </span><br><p id=ja526:48.3><span class=root>Na cāpi te mūlaphalāni bhuñje, </span><br><p id=ja526:48.4><span class=root>Yāva na passāmi taṁ brahmacāriṁ. </span><br><p id=ja526:49.1><span class=root>Addhā pajānāsi tuvampi tāta, </span><br><p id=ja526:49.2><span class=root>Yassaṁ disaṁ vasate brahmacārī; </span><br><p id=ja526:49.3><span class=root>Taṁ maṁ disaṁ pāpaya tāta khippaṁ, </span><br><p id=ja526:49.4><span class=root>Mā te ahaṁ amarimassamamhi. </span><br><p id=ja526:50.1><span class=root>Vicitraphullaṁ hi vanaṁ sutaṁ mayā, </span><br><p id=ja526:50.2><span class=root>Dijābhighuṭṭhaṁ dijasaṅghasevitaṁ; </span><br><p id=ja526:50.3><span class=root>Taṁ maṁ vanaṁ pāpaya tāta khippaṁ, </span><br><p id=ja526:50.4><span class=root>Purā te pāṇaṁ vijahāmi assame”. </span><br><p id=ja526:51.1><span class=root>“Imasmāhaṁ jotirase vanamhi, </span><br><p id=ja526:51.2><span class=root>Gandhabbadevaccharasaṅghasevite; </span><br><p id=ja526:51.3><span class=root>Isīnamāvāse sanantanamhi, </span><br><p id=ja526:51.4><span class=root>Netādisaṁ aratiṁ pāpuṇetha. </span><br><p id=ja526:52.1><span class=root>Bhavanti mittāni atho na honti, </span><br><p id=ja526:52.2><span class=root>Ñātīsu mittesu karonti pemaṁ; </span><br><p id=ja526:52.3><span class=root>Ayañca jammo kissa vā niviṭṭho, </span><br><p id=ja526:52.4><span class=root>Yo neva jānāti kutomhi āgato. </span><br><p id=ja526:53.1><span class=root>Saṁvāsena hi mittāni, </span><br><p id=ja526:53.2><span class=root>sandhīyanti punappunaṁ; </span><br><p id=ja526:53.3><span class=root>Sveva mitto asaṅgantu, </span><br><p id=ja526:53.4><span class=root>asaṁvāsena jīrati. </span><br><p id=ja526:54.1><span class=root>Sace tuvaṁ dakkhasi brahmacāriṁ, </span><br><p id=ja526:54.2><span class=root>Sace tuvaṁ sallape brahmacārinā; </span><br><p id=ja526:54.3><span class=root>Sampannasassaṁva mahodakena, </span><br><p id=ja526:54.4><span class=root>Tapoguṇaṁ khippamimaṁ pahissasi. </span><br><p id=ja526:55.1><span class=root>Punapi ce dakkhasi brahmacāriṁ, </span><br><p id=ja526:55.2><span class=root>Punapi ce sallape brahmacārinā; </span><br><p id=ja526:55.3><span class=root>Sampannasassaṁva mahodakena, </span><br><p id=ja526:55.4><span class=root>Usmāgataṁ khippamimaṁ pahissasi. </span><br><p id=ja526:56.1><span class=root>Bhūtāni hetāni caranti tāta, </span><br><p id=ja526:56.2><span class=root>Virūparūpena manussaloke; </span><br><p id=ja526:56.3><span class=root>Na tāni sevetha naro sapañño, </span><br><p id=ja526:56.4><span class=root>Āsajja naṁ nassati brahmacārī”ti. </span><br><p id=ja526:57.1><span class=root>Niḷinikājātakaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>