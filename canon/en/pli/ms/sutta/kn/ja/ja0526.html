<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0525.html>Previous</a><a href=/canon/en/pli/ms/sutta/kn/ja/ja0527.html>Next</a></div><p><div class=verse-container id=ja526:0.1><span>Jātaka </span></div><p><div class=verse-container id=ja526:0.2><span>Paṇṇāsanipāta </span></div><p><div class=verse-container id=ja526:0.3><span>Niḷinikāvagga </span></div><p><div class=verse-container id=ja526:0.4><span class=big-bold>1 Niḷinikājātaka </span></div><p><div class=verse-container id=ja526:1.1><span>“Uddayhate janapado, </span></div><p><div class=verse-container id=ja526:1.2><span>raṭṭhañcāpi vinassati; </span></div><p><div class=verse-container id=ja526:1.3><span>Ehi niḷinike gaccha, </span></div><p><div class=verse-container id=ja526:1.4><span>taṁ me brāhmaṇamānaya”. </span></div><p><div class=verse-container id=ja526:2.1><span>“Nāhaṁ dukkhakkhamā rāja, </span></div><p><div class=verse-container id=ja526:2.2><span>nāhaṁ addhānakovidā; </span></div><p><div class=verse-container id=ja526:2.3><span>Kathaṁ ahaṁ gamissāmi, </span></div><p><div class=verse-container id=ja526:2.4><span>vanaṁ kuñjarasevitaṁ”. </span></div><p><div class=verse-container id=ja526:3.1><span>“Phītaṁ janapadaṁ gantvā, </span></div><p><div class=verse-container id=ja526:3.2><span>hatthinā ca rathena ca; </span></div><p><div class=verse-container id=ja526:3.3><span>Dārusaṅghāṭayānena, </span></div><p><div class=verse-container id=ja526:3.4><span>evaṁ gaccha niḷinike. </span></div><p><div class=verse-container id=ja526:4.1><span>Hatthiassarathe pattī, </span></div><p><div class=verse-container id=ja526:4.2><span>gacchevādāya khattiye; </span></div><p><div class=verse-container id=ja526:4.3><span>Taveva vaṇṇarūpena, </span></div><p><div class=verse-container id=ja526:4.4><span>vasaṁ tamānayissasi”. </span></div><p><div class=verse-container id=ja526:5.1><span>“Kadalīdhajapaññāṇo, </span></div><p><div class=verse-container id=ja526:5.2><span>ābhujīparivārito; </span></div><p><div class=verse-container id=ja526:5.3><span>Eso padissati rammo, </span></div><p><div class=verse-container id=ja526:5.4><span>isisiṅgassa assamo. </span></div><p><div class=verse-container id=ja526:6.1><span>Eso aggissa saṅkhāto, </span></div><p><div class=verse-container id=ja526:6.2><span>eso dhūmo padissati; </span></div><p><div class=verse-container id=ja526:6.3><span>Maññe no aggiṁ hāpeti, </span></div><p><div class=verse-container id=ja526:6.4><span>isisiṅgo mahiddhiko”. </span></div><p><div class=verse-container id=ja526:7.1><span>“Tañca disvāna āyantiṁ, </span></div><p><div class=verse-container id=ja526:7.2><span>āmuttamaṇikuṇḍalaṁ; </span></div><p><div class=verse-container id=ja526:7.3><span>Isisiṅgo pāvisi bhīto, </span></div><p><div class=verse-container id=ja526:7.4><span>assamaṁ paṇṇachādanaṁ. </span></div><p><div class=verse-container id=ja526:8.1><span>Assamassa ca sā dvāre, </span></div><p><div class=verse-container id=ja526:8.2><span>geṇḍukenassa kīḷati; </span></div><p><div class=verse-container id=ja526:8.3><span>Vidaṁsayantī aṅgāni, </span></div><p><div class=verse-container id=ja526:8.4><span>guyhaṁ pakāsitāni ca. </span></div><p><div class=verse-container id=ja526:9.1><span>Tañca disvāna kīḷantiṁ, </span></div><p><div class=verse-container id=ja526:9.2><span>paṇṇasālagato jaṭī; </span></div><p><div class=verse-container id=ja526:9.3><span>Assamā nikkhamitvāna, </span></div><p><div class=verse-container id=ja526:9.4><span>idaṁ vacanamabravi. </span></div><p><div class=verse-container id=ja526:10.1><span>Ambho ko nāma so rukkho, </span></div><p><div class=verse-container id=ja526:10.2><span>yassa tevaṅgataṁ phalaṁ; </span></div><p><div class=verse-container id=ja526:10.3><span>Dūrepi khittaṁ pacceti, </span></div><p><div class=verse-container id=ja526:10.4><span>na taṁ ohāya gacchati”. </span></div><p><div class=verse-container id=ja526:11.1><span>“Assamassa mama brahme, </span></div><p><div class=verse-container id=ja526:11.2><span>samīpe gandhamādane; </span></div><p><div class=verse-container id=ja526:11.3><span>Bahavo tādisā rukkhā, </span></div><p><div class=verse-container id=ja526:11.4><span>yassa tevaṅgataṁ phalaṁ; </span></div><p><div class=verse-container id=ja526:11.5><span>Dūrepi khittaṁ pacceti, </span></div><p><div class=verse-container id=ja526:11.6><span>na maṁ ohāya gacchati”. </span></div><p><div class=verse-container id=ja526:12.1><span>“Etū bhavaṁ assamimaṁ adetu, </span></div><p><div class=verse-container id=ja526:12.2><span>Pajjañca bhakkhañca paṭiccha dammi; </span></div><p><div class=verse-container id=ja526:12.3><span>Idamāsanaṁ atra bhavaṁ nisīdatu, </span></div><p><div class=verse-container id=ja526:12.4><span>Ito bhavaṁ mūlaphalāni bhuñjatu. </span></div><p><div class=verse-container id=ja526:13.1><span>Kiṁ te idaṁ ūrūnamantarasmiṁ, </span></div><p><div class=verse-container id=ja526:13.2><span>Supicchitaṁ kaṇharivappakāsati; </span></div><p><div class=verse-container id=ja526:13.3><span>Akkhāhi me pucchito etamatthaṁ, </span></div><p><div class=verse-container id=ja526:13.4><span>Kose nu te uttamaṅgaṁ paviṭṭhaṁ”. </span></div><p><div class=verse-container id=ja526:14.1><span>“Ahaṁ vane mūlaphalesanaṁ caraṁ, </span></div><p><div class=verse-container id=ja526:14.2><span>Āsādayiṁ acchaṁ sughorarūpaṁ; </span></div><p><div class=verse-container id=ja526:14.3><span>So maṁ patitvā sahasājjhapatto, </span></div><p><div class=verse-container id=ja526:14.4><span>Panujja maṁ abbahi uttamaṅgaṁ. </span></div><p><div class=verse-container id=ja526:15.1><span>Svāyaṁ vaṇo khajjati kaṇḍuvāyati, </span></div><p><div class=verse-container id=ja526:15.2><span>Sabbañca kālaṁ na labhāmi sātaṁ; </span></div><p><div class=verse-container id=ja526:15.3><span>Paho bhavaṁ kaṇḍumimaṁ vinetuṁ, </span></div><p><div class=verse-container id=ja526:15.4><span>Kurutaṁ bhavaṁ yācito brāhmaṇatthaṁ”. </span></div><p><div class=verse-container id=ja526:16.1><span>“Gambhīrarūpo te vaṇo salohito, </span></div><p><div class=verse-container id=ja526:16.2><span>Apūtiko vaṇagandho mahā ca; </span></div><p><div class=verse-container id=ja526:16.3><span>Karomi te kiñci kasāyayogaṁ, </span></div><p><div class=verse-container id=ja526:16.4><span>Yathā bhavaṁ paramasukhī bhaveyya”. </span></div><p><div class=verse-container id=ja526:17.1><span>“Na mantayogā na kasāyayogā, </span></div><p><div class=verse-container id=ja526:17.2><span>Na osadhā brahmacāri kamanti; </span></div><p><div class=verse-container id=ja526:17.3><span>Yaṁ te mudu tena vinehi kaṇḍuṁ, </span></div><p><div class=verse-container id=ja526:17.4><span>Yathā ahaṁ paramasukhī bhaveyyaṁ”. </span></div><p><div class=verse-container id=ja526:18.1><span>“Ito nu bhoto katamena assamo, </span></div><p><div class=verse-container id=ja526:18.2><span>Kacci bhavaṁ abhiramasi araññe; </span></div><p><div class=verse-container id=ja526:18.3><span>Kacci nu te mūlaphalaṁ pahūtaṁ, </span></div><p><div class=verse-container id=ja526:18.4><span>Kacci bhavantaṁ na vihiṁsanti vāḷā”. </span></div><p><div class=verse-container id=ja526:19.1><span>“Ito ujuṁ uttarāyaṁ disāyaṁ, </span></div><p><div class=verse-container id=ja526:19.2><span>Khemānadī himavatā pabhāvī; </span></div><p><div class=verse-container id=ja526:19.3><span>Tassā tīre assamo mayha rammo, </span></div><p><div class=verse-container id=ja526:19.4><span>Aho bhavaṁ assamaṁ mayhaṁ passe. </span></div><p><div class=verse-container id=ja526:20.1><span>Ambā ca sālā tilakā ca jambuyo, </span></div><p><div class=verse-container id=ja526:20.2><span>Uddālakā pāṭaliyo ca phullā; </span></div><p><div class=verse-container id=ja526:20.3><span>Samantato kimpurisābhigītaṁ, </span></div><p><div class=verse-container id=ja526:20.4><span>Aho bhavaṁ assamaṁ mayhaṁ passe. </span></div><p><div class=verse-container id=ja526:21.1><span>Tālā ca mūlā ca phalā ca mettha, </span></div><p><div class=verse-container id=ja526:21.2><span>Vaṇṇena gandhena upetarūpaṁ; </span></div><p><div class=verse-container id=ja526:21.3><span>Taṁ bhūmibhāgehi upetarūpaṁ, </span></div><p><div class=verse-container id=ja526:21.4><span>Aho bhavaṁ assamaṁ mayhaṁ passe. </span></div><p><div class=verse-container id=ja526:22.1><span>Phalā ca mūlā ca pahūtamettha, </span></div><p><div class=verse-container id=ja526:22.2><span>Vaṇṇena gandhena rasenupetā; </span></div><p><div class=verse-container id=ja526:22.3><span>Āyanti ca luddakā taṁ padesaṁ, </span></div><p><div class=verse-container id=ja526:22.4><span>Mā me tato mūlaphalaṁ ahāsuṁ”. </span></div><p><div class=verse-container id=ja526:23.1><span>“Pitā mamaṁ mūlaphalesanaṁ gato, </span></div><p><div class=verse-container id=ja526:23.2><span>Idāni āgacchati sāyakāle; </span></div><p><div class=verse-container id=ja526:23.3><span>Ubhova gacchāmase assamaṁ taṁ, </span></div><p><div class=verse-container id=ja526:23.4><span>Yāva pitā mūlaphalato etu”. </span></div><p><div class=verse-container id=ja526:24.1><span>“Aññe bahū isayo sādhurūpā, </span></div><p><div class=verse-container id=ja526:24.2><span>Rājīsayo anumagge vasanti; </span></div><p><div class=verse-container id=ja526:24.3><span>Teyeva pucchesi mamassamaṁ taṁ, </span></div><p><div class=verse-container id=ja526:24.4><span>Te taṁ nayissanti mamaṁ sakāse”. </span></div><p><div class=verse-container id=ja526:25.1><span>“Na te kaṭṭhāni bhinnāni, </span></div><p><div class=verse-container id=ja526:25.2><span>na te udakamābhataṁ; </span></div><p><div class=verse-container id=ja526:25.3><span>Aggīpi te na hāpito, </span></div><p><div class=verse-container id=ja526:25.4><span>kiṁ nu mandova jhāyasi. </span></div><p><div class=verse-container id=ja526:26.1><span>Bhinnāni kaṭṭhāni huto ca aggi, </span></div><p><div class=verse-container id=ja526:26.2><span>Tapanīpi te samitā brahmacārī; </span></div><p><div class=verse-container id=ja526:26.3><span>Pīṭhañca mayhaṁ udakañca hoti, </span></div><p><div class=verse-container id=ja526:26.4><span>Ramasi tuvaṁ brahmabhūto puratthā. </span></div><p><div class=verse-container id=ja526:27.1><span>Abhinnakaṭṭhosi anābhatodako, </span></div><p><div class=verse-container id=ja526:27.2><span>Ahāpitaggīsi asiddhabhojano; </span></div><p><div class=verse-container id=ja526:27.3><span>Na me tuvaṁ ālapasī mamajja, </span></div><p><div class=verse-container id=ja526:27.4><span>Naṭṭhaṁ nu kiṁ cetasikañca dukkhaṁ”. </span></div><p><div class=verse-container id=ja526:28.1><span>“Idhāgamā jaṭilo brahmacārī, </span></div><p><div class=verse-container id=ja526:28.2><span>Sudassaneyyo sutanū vineti; </span></div><p><div class=verse-container id=ja526:28.3><span>Nevātidīgho na panātirasso, </span></div><p><div class=verse-container id=ja526:28.4><span>Sukaṇhakaṇhacchadanehi bhoto. </span></div><p><div class=verse-container id=ja526:29.1><span>Amassujāto apurāṇavaṇṇī, </span></div><p><div class=verse-container id=ja526:29.2><span>Ādhārarūpañca panassa kaṇṭhe; </span></div><p><div class=verse-container id=ja526:29.3><span>Dve yamā gaṇḍā ure sujātā, </span></div><p><div class=verse-container id=ja526:29.4><span>Suvaṇṇatindukanibhā pabhassarā. </span></div><p><div class=verse-container id=ja526:30.1><span>Mukhañca tassa bhusadassaneyyaṁ, </span></div><p><div class=verse-container id=ja526:30.2><span>Kaṇṇesu lambanti ca kuñcitaggā; </span></div><p><div class=verse-container id=ja526:30.3><span>Te jotare carato māṇavassa, </span></div><p><div class=verse-container id=ja526:30.4><span>Suttañca yaṁ saṁyamanaṁ jaṭānaṁ. </span></div><p><div class=verse-container id=ja526:31.1><span>Aññā ca tassa saṁyamāni catasso, </span></div><p><div class=verse-container id=ja526:31.2><span>Nīlā pītā lohitikā ca setā; </span></div><p><div class=verse-container id=ja526:31.3><span>Tā piṁsare carato māṇavassa, </span></div><p><div class=verse-container id=ja526:31.4><span>Tiriṭisaṅghāriva pāvusamhi. </span></div><p><div class=verse-container id=ja526:32.1><span>Na mikhalaṁ muñjamayaṁ dhāreti, </span></div><p><div class=verse-container id=ja526:32.2><span>Na santhare no pana pabbajassa; </span></div><p><div class=verse-container id=ja526:32.3><span>Tā jotare jaghanantare vilaggā, </span></div><p><div class=verse-container id=ja526:32.4><span>Sateratā vijjurivantalikkhe. </span></div><p><div class=verse-container id=ja526:33.1><span>Akhīlakāni ca avaṇṭakāni, </span></div><p><div class=verse-container id=ja526:33.2><span>Heṭṭhā nabhyā kaṭisamohitāni; </span></div><p><div class=verse-container id=ja526:33.3><span>Aghaṭṭitā niccakīḷaṁ karonti, </span></div><p><div class=verse-container id=ja526:33.4><span>Haṁ tāta kiṁrukkhaphalāni tāni. </span></div><p><div class=verse-container id=ja526:34.1><span>Jaṭā ca tassa bhusadassaneyyā, </span></div><p><div class=verse-container id=ja526:34.2><span>Parosataṁ vellitaggā sugandhā; </span></div><p><div class=verse-container id=ja526:34.3><span>Dvedhā siro sādhu vibhattarūpo, </span></div><p><div class=verse-container id=ja526:34.4><span>Aho nu kho mayha tathā jaṭāssu. </span></div><p><div class=verse-container id=ja526:35.1><span>Yadā ca so pakirati tā jaṭāyo, </span></div><p><div class=verse-container id=ja526:35.2><span>Vaṇṇena gandhena upetarūpā; </span></div><p><div class=verse-container id=ja526:35.3><span>Nīluppalaṁ vātasameritaṁva, </span></div><p><div class=verse-container id=ja526:35.4><span>Tatheva saṁvāti panassamo ayaṁ. </span></div><p><div class=verse-container id=ja526:36.1><span>Paṅko ca tassa bhusadassaneyyo, </span></div><p><div class=verse-container id=ja526:36.2><span>Netādiso yādiso mayhaṁ kāye; </span></div><p><div class=verse-container id=ja526:36.3><span>So vāyatī erito mālutena, </span></div><p><div class=verse-container id=ja526:36.4><span>Vanaṁ yathā aggagimhe suphullaṁ. </span></div><p><div class=verse-container id=ja526:37.1><span>Nihanti so rukkhaphalaṁ pathabyā, </span></div><p><div class=verse-container id=ja526:37.2><span>Sucittarūpaṁ ruciraṁ dassaneyyaṁ; </span></div><p><div class=verse-container id=ja526:37.3><span>Khittañca tassa punareti hatthaṁ, </span></div><p><div class=verse-container id=ja526:37.4><span>Haṁ tāta kiṁrukkhaphalaṁ nu kho taṁ. </span></div><p><div class=verse-container id=ja526:38.1><span>Dantā ca tassa bhusadassaneyyā, </span></div><p><div class=verse-container id=ja526:38.2><span>Suddhā samā saṅkhavarūpapannā; </span></div><p><div class=verse-container id=ja526:38.3><span>Mano pasādenti vivariyamānā, </span></div><p><div class=verse-container id=ja526:38.4><span>Na hi nūna so sākamakhādi tehi. </span></div><p><div class=verse-container id=ja526:39.1><span>Akakkasaṁ aggaḷitaṁ muhuṁ muduṁ, </span></div><p><div class=verse-container id=ja526:39.2><span>Ujuṁ anuddhataṁ acapalamassa bhāsitaṁ; </span></div><p><div class=verse-container id=ja526:39.3><span>Rudaṁ manuññaṁ karavīkasussaraṁ, </span></div><p><div class=verse-container id=ja526:39.4><span>Hadayaṅgamaṁ rañjayateva me mano. </span></div><p><div class=verse-container id=ja526:40.1><span>Bindussaro nātivisaṭṭhavākyo, </span></div><p><div class=verse-container id=ja526:40.2><span>Na nūna sajjhāyamatippayutto; </span></div><p><div class=verse-container id=ja526:40.3><span>Icchāmi bho taṁ punadeva daṭṭhuṁ, </span></div><p><div class=verse-container id=ja526:40.4><span>Mitto hi me māṇavohu puratthā. </span></div><p><div class=verse-container id=ja526:41.1><span>Susandhi sabbattha vimaṭṭhimaṁ vaṇaṁ, </span></div><p><div class=verse-container id=ja526:41.2><span>Puthū sujātaṁ kharapattasannitaṁ; </span></div><p><div class=verse-container id=ja526:41.3><span>Teneva maṁ uttariyāna māṇavo, </span></div><p><div class=verse-container id=ja526:41.4><span>Vivaritaṁ ūruṁ jaghanena piḷayi. </span></div><p><div class=verse-container id=ja526:42.1><span>Tapanti ābhanti virocare ca, </span></div><p><div class=verse-container id=ja526:42.2><span>Sateratā vijjurivantalikkhe; </span></div><p><div class=verse-container id=ja526:42.3><span>Bāhā mudū añjanalomasādisā, </span></div><p><div class=verse-container id=ja526:42.4><span>Vicitravaṭṭaṅgulikāssa sobhare. </span></div><p><div class=verse-container id=ja526:43.1><span>Akakkasaṅgo na ca dīghalomo, </span></div><p><div class=verse-container id=ja526:43.2><span>Nakhāssa dīghā api lohitaggā; </span></div><p><div class=verse-container id=ja526:43.3><span>Mudūhi bāhāhi palissajanto, </span></div><p><div class=verse-container id=ja526:43.4><span>Kalyāṇarūpo ramayaṁ upaṭṭhahi. </span></div><p><div class=verse-container id=ja526:44.1><span>Dumassa tūlūpanibhā pabhassarā, </span></div><p><div class=verse-container id=ja526:44.2><span>Suvaṇṇakambutalavaṭṭasucchavi; </span></div><p><div class=verse-container id=ja526:44.3><span>Hatthā mudū tehi maṁ samphusitvā, </span></div><p><div class=verse-container id=ja526:44.4><span>Ito gato tena maṁ dahanti tāta. </span></div><p><div class=verse-container id=ja526:45.1><span>Na nūna so khārividhaṁ ahāsi, </span></div><p><div class=verse-container id=ja526:45.2><span>Na nūna so kaṭṭhāni sayaṁ abhañji; </span></div><p><div class=verse-container id=ja526:45.3><span>Na nūna so hanti dume kuṭhāriyā, </span></div><p><div class=verse-container id=ja526:45.4><span>Na hissa hatthesu khilāni atthi. </span></div><p><div class=verse-container id=ja526:46.1><span>Accho ca kho tassa vaṇaṁ akāsi, </span></div><p><div class=verse-container id=ja526:46.2><span>So maṁbravi sukhitaṁ maṁ karohi; </span></div><p><div class=verse-container id=ja526:46.3><span>Tāhaṁ kariṁ tena mamāsi sokhyaṁ, </span></div><p><div class=verse-container id=ja526:46.4><span>So cabravi ‘sukhitosmī’ti brahme. </span></div><p><div class=verse-container id=ja526:47.1><span>Ayañca te māluvapaṇṇasanthatā, </span></div><p><div class=verse-container id=ja526:47.2><span>Vikiṇṇarūpāva mayā ca tena ca; </span></div><p><div class=verse-container id=ja526:47.3><span>Kilantarūpā udake ramitvā, </span></div><p><div class=verse-container id=ja526:47.4><span>Punappunaṁ paṇṇakuṭiṁ vajāma. </span></div><p><div class=verse-container id=ja526:48.1><span>Na majja mantā paṭibhanti tāta, </span></div><p><div class=verse-container id=ja526:48.2><span>Na aggihuttaṁ napi yaññatantaṁ; </span></div><p><div class=verse-container id=ja526:48.3><span>Na cāpi te mūlaphalāni bhuñje, </span></div><p><div class=verse-container id=ja526:48.4><span>Yāva na passāmi taṁ brahmacāriṁ. </span></div><p><div class=verse-container id=ja526:49.1><span>Addhā pajānāsi tuvampi tāta, </span></div><p><div class=verse-container id=ja526:49.2><span>Yassaṁ disaṁ vasate brahmacārī; </span></div><p><div class=verse-container id=ja526:49.3><span>Taṁ maṁ disaṁ pāpaya tāta khippaṁ, </span></div><p><div class=verse-container id=ja526:49.4><span>Mā te ahaṁ amarimassamamhi. </span></div><p><div class=verse-container id=ja526:50.1><span>Vicitraphullaṁ hi vanaṁ sutaṁ mayā, </span></div><p><div class=verse-container id=ja526:50.2><span>Dijābhighuṭṭhaṁ dijasaṅghasevitaṁ; </span></div><p><div class=verse-container id=ja526:50.3><span>Taṁ maṁ vanaṁ pāpaya tāta khippaṁ, </span></div><p><div class=verse-container id=ja526:50.4><span>Purā te pāṇaṁ vijahāmi assame”. </span></div><p><div class=verse-container id=ja526:51.1><span>“Imasmāhaṁ jotirase vanamhi, </span></div><p><div class=verse-container id=ja526:51.2><span>Gandhabbadevaccharasaṅghasevite; </span></div><p><div class=verse-container id=ja526:51.3><span>Isīnamāvāse sanantanamhi, </span></div><p><div class=verse-container id=ja526:51.4><span>Netādisaṁ aratiṁ pāpuṇetha. </span></div><p><div class=verse-container id=ja526:52.1><span>Bhavanti mittāni atho na honti, </span></div><p><div class=verse-container id=ja526:52.2><span>Ñātīsu mittesu karonti pemaṁ; </span></div><p><div class=verse-container id=ja526:52.3><span>Ayañca jammo kissa vā niviṭṭho, </span></div><p><div class=verse-container id=ja526:52.4><span>Yo neva jānāti kutomhi āgato. </span></div><p><div class=verse-container id=ja526:53.1><span>Saṁvāsena hi mittāni, </span></div><p><div class=verse-container id=ja526:53.2><span>sandhīyanti punappunaṁ; </span></div><p><div class=verse-container id=ja526:53.3><span>Sveva mitto asaṅgantu, </span></div><p><div class=verse-container id=ja526:53.4><span>asaṁvāsena jīrati. </span></div><p><div class=verse-container id=ja526:54.1><span>Sace tuvaṁ dakkhasi brahmacāriṁ, </span></div><p><div class=verse-container id=ja526:54.2><span>Sace tuvaṁ sallape brahmacārinā; </span></div><p><div class=verse-container id=ja526:54.3><span>Sampannasassaṁva mahodakena, </span></div><p><div class=verse-container id=ja526:54.4><span>Tapoguṇaṁ khippamimaṁ pahissasi. </span></div><p><div class=verse-container id=ja526:55.1><span>Punapi ce dakkhasi brahmacāriṁ, </span></div><p><div class=verse-container id=ja526:55.2><span>Punapi ce sallape brahmacārinā; </span></div><p><div class=verse-container id=ja526:55.3><span>Sampannasassaṁva mahodakena, </span></div><p><div class=verse-container id=ja526:55.4><span>Usmāgataṁ khippamimaṁ pahissasi. </span></div><p><div class=verse-container id=ja526:56.1><span>Bhūtāni hetāni caranti tāta, </span></div><p><div class=verse-container id=ja526:56.2><span>Virūparūpena manussaloke; </span></div><p><div class=verse-container id=ja526:56.3><span>Na tāni sevetha naro sapañño, </span></div><p><div class=verse-container id=ja526:56.4><span>Āsajja naṁ nassati brahmacārī”ti. </span></div><p><div class=verse-container id=ja526:57.1><span>Niḷinikājātakaṁ paṭhamaṁ. </span></div><div class=flex-between><a href=/canon/en/pli/ms/sutta/kn/ja/ja0525.html>Previous</a><a href=/canon/en/pli/ms/sutta/kn/ja/ja0527.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>