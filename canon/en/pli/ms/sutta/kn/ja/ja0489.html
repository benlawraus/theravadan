<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ja.html> Jātaka </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ja/ja0488.html>Previous</a><a href=/canon/en/pli/ms/sutta/kn/ja/ja0490.html>Next</a></div><p id=ja489:0.1><span class=root>Jātaka </span><br><p id=ja489:0.2><span class=root>Pakiṇṇakanipāta </span><br><p id=ja489:0.3><span class=root>Sālikedāravagga </span><br><p id=ja489:0.4><span class="root big-bold">6. Surucijātaka </span><br><p id=ja489:1.1><span class=root>“Mahesī surucino bhariyā, </span><br><p id=ja489:1.2><span class=root>Ānītā paṭhamaṁ ahaṁ; </span><br><p id=ja489:1.3><span class=root>Dasa vassasahassāni, </span><br><p id=ja489:1.4><span class=root>Yaṁ maṁ surucimānayi. </span><br><p id=ja489:2.1><span class=root>Sāhaṁ brāhmaṇa rājānaṁ, </span><br><p id=ja489:2.2><span class=root>vedehaṁ mithilaggahaṁ; </span><br><p id=ja489:2.3><span class=root>Nābhijānāmi kāyena, </span><br><p id=ja489:2.4><span class=root>vācāya uda cetasā; </span><br><p id=ja489:2.5><span class=root>Suruciṁ atimaññittha, </span><br><p id=ja489:2.6><span class=root>āvi vā yadi vā raho. </span><br><p id=ja489:3.1><span class=root>Etena saccavajjena, </span><br><p id=ja489:3.2><span class=root>putto uppajjataṁ ise; </span><br><p id=ja489:3.3><span class=root>Musā me bhaṇamānāya, </span><br><p id=ja489:3.4><span class=root>muddhā phalatu sattadhā. </span><br><p id=ja489:4.1><span class=root>Bhattu mama sassu mātā, </span><br><p id=ja489:4.2><span class=root>pitā cāpi ca sassuro; </span><br><p id=ja489:4.3><span class=root>Te maṁ brahme vinetāro, </span><br><p id=ja489:4.4><span class=root>yāva aṭṭhaṁsu jīvitaṁ. </span><br><p id=ja489:5.1><span class=root>Sāhaṁ ahiṁsāratinī, </span><br><p id=ja489:5.2><span class=root>kāmasā dhammacārinī; </span><br><p id=ja489:5.3><span class=root>Sakkaccaṁ te upaṭṭhāsiṁ, </span><br><p id=ja489:5.4><span class=root>rattindivamatanditā. </span><br><p id=ja489:6.1><span class=root>Etena saccavajjena, </span><br><p id=ja489:6.2><span class=root>putto uppajjataṁ ise; </span><br><p id=ja489:6.3><span class=root>Musā me bhaṇamānāya, </span><br><p id=ja489:6.4><span class=root>muddhā phalatu sattadhā. </span><br><p id=ja489:7.1><span class=root>Soḷasitthisahassāni, </span><br><p id=ja489:7.2><span class=root>sahabhariyāni brāhmaṇa; </span><br><p id=ja489:7.3><span class=root>Tāsu issā vā kodho vā, </span><br><p id=ja489:7.4><span class=root>nāhu mayhaṁ kudācanaṁ. </span><br><p id=ja489:8.1><span class=root>Hitena tāsaṁ nandāmi, </span><br><p id=ja489:8.2><span class=root>na ca me kāci appiyā; </span><br><p id=ja489:8.3><span class=root>Attānaṁvānukampāmi, </span><br><p id=ja489:8.4><span class=root>sadā sabbā sapattiyo. </span><br><p id=ja489:9.1><span class=root>Etena saccavajjena, </span><br><p id=ja489:9.2><span class=root>putto uppajjataṁ ise; </span><br><p id=ja489:9.3><span class=root>Musā me bhaṇamānāya, </span><br><p id=ja489:9.4><span class=root>muddhā phalatu sattadhā. </span><br><p id=ja489:10.1><span class=root>Dāse kammakare pesse, </span><br><p id=ja489:10.2><span class=root>ye caññe anujīvino; </span><br><p id=ja489:10.3><span class=root>Pesemi sahadhammena, </span><br><p id=ja489:10.4><span class=root>sadā pamuditindriyā. </span><br><p id=ja489:11.1><span class=root>Etena saccavajjena, </span><br><p id=ja489:11.2><span class=root>putto uppajjataṁ ise; </span><br><p id=ja489:11.3><span class=root>Musā me bhaṇamānāya, </span><br><p id=ja489:11.4><span class=root>muddhā phalatu sattadhā. </span><br><p id=ja489:12.1><span class=root>Samaṇe brāhmaṇe cāpi, </span><br><p id=ja489:12.2><span class=root>aññe cāpi vanibbake; </span><br><p id=ja489:12.3><span class=root>Tappemi annapānena, </span><br><p id=ja489:12.4><span class=root>sadā payatapāṇinī. </span><br><p id=ja489:13.1><span class=root>Etena saccavajjena, </span><br><p id=ja489:13.2><span class=root>putto uppajjataṁ ise; </span><br><p id=ja489:13.3><span class=root>Musā me bhaṇamānāya, </span><br><p id=ja489:13.4><span class=root>muddhā phalatu sattadhā. </span><br><p id=ja489:14.1><span class=root>Cātuddasiṁ pañcaddasiṁ, </span><br><p id=ja489:14.2><span class=root>Yā ca pakkhassa aṭṭhamī; </span><br><p id=ja489:14.3><span class=root>Pāṭihāriyapakkhañca, </span><br><p id=ja489:14.4><span class=root>Aṭṭhaṅgasusamāgataṁ; </span><br><p id=ja489:14.5><span class=root>Uposathaṁ upavasāmi, </span><br><p id=ja489:14.6><span class=root>Sadā sīlesu saṁvutā. </span><br><p id=ja489:15.1><span class=root>Etena saccavajjena, </span><br><p id=ja489:15.2><span class=root>putto uppajjataṁ ise; </span><br><p id=ja489:15.3><span class=root>Musā me bhaṇamānāya, </span><br><p id=ja489:15.4><span class=root>muddhā phalatu sattadhā”. </span><br><p id=ja489:16.1><span class=root>“Sabbeva te dhammaguṇā, </span><br><p id=ja489:16.2><span class=root>rājaputti yasassini; </span><br><p id=ja489:16.3><span class=root>Saṁvijjanti tayi bhadde, </span><br><p id=ja489:16.4><span class=root>ye tvaṁ kittesi attani. </span><br><p id=ja489:17.1><span class=root>Khattiyo jātisampanno, </span><br><p id=ja489:17.2><span class=root>abhijāto yasassimā; </span><br><p id=ja489:17.3><span class=root>Dhammarājā videhānaṁ, </span><br><p id=ja489:17.4><span class=root>putto uppajjate tava”. </span><br><p id=ja489:18.1><span class=root>“Dummī rajojalladharo, </span><br><p id=ja489:18.2><span class=root>aghe vehāyasaṁ ṭhito; </span><br><p id=ja489:18.3><span class=root>Manuññaṁ bhāsase vācaṁ, </span><br><p id=ja489:18.4><span class=root>yaṁ mayhaṁ hadayaṅgamaṁ. </span><br><p id=ja489:19.1><span class=root>Devatānusi saggamhā, </span><br><p id=ja489:19.2><span class=root>isi vāsi mahiddhiko; </span><br><p id=ja489:19.3><span class=root>Ko vāsi tvaṁ anuppatto, </span><br><p id=ja489:19.4><span class=root>attānaṁ me pavedaya”. </span><br><p id=ja489:20.1><span class=root>“Yaṁ devasaṅghā vandanti, </span><br><p id=ja489:20.2><span class=root>sudhammāyaṁ samāgatā; </span><br><p id=ja489:20.3><span class=root>Sohaṁ sakko sahassakkho, </span><br><p id=ja489:20.4><span class=root>āgatosmi tavantike. </span><br><p id=ja489:21.1><span class=root>Itthiyo jīvalokasmiṁ, </span><br><p id=ja489:21.2><span class=root>yā hoti samacārinī; </span><br><p id=ja489:21.3><span class=root>Medhāvinī sīlavatī, </span><br><p id=ja489:21.4><span class=root>sassudevā patibbatā. </span><br><p id=ja489:22.1><span class=root>Tādisāya sumedhāya, </span><br><p id=ja489:22.2><span class=root>sucikammāya nāriyā; </span><br><p id=ja489:22.3><span class=root>Devā dassanamāyanti, </span><br><p id=ja489:22.4><span class=root>mānusiyā amānusā. </span><br><p id=ja489:23.1><span class=root>Tvañca bhadde suciṇṇena, </span><br><p id=ja489:23.2><span class=root>pubbe sucaritena ca; </span><br><p id=ja489:23.3><span class=root>Idha rājakule jātā, </span><br><p id=ja489:23.4><span class=root>sabbakāmasamiddhinī. </span><br><p id=ja489:24.1><span class=root>Ayañca te rājaputti, </span><br><p id=ja489:24.2><span class=root>ubhayattha kaṭaggaho; </span><br><p id=ja489:24.3><span class=root>Devalokūpapattī ca, </span><br><p id=ja489:24.4><span class=root>kittī ca idha jīvite. </span><br><p id=ja489:25.1><span class=root>Ciraṁ sumedhe sukhinī, </span><br><p id=ja489:25.2><span class=root>dhammamattani pālaya; </span><br><p id=ja489:25.3><span class=root>Esāhaṁ tidivaṁ yāmi, </span><br><p id=ja489:25.4><span class=root>piyaṁ me tava dassanan”ti. </span><br><p id=ja489:26.1><span class=root>Surucijātakaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>