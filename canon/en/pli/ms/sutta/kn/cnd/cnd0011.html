<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0010.html>Previous</a><a href=/canon/en/pli/ms/sutta/kn/cnd/cnd0012.html>Next</a></div><p id=cnd11:0.1><span class=root>Cūḷaniddesa </span><br><p id=cnd11:0.2><span class=root>Pārāyanavagganiddesa </span><br><p id=cnd11:0.3><span class=root>Pucchāniddesa </span><br><p id=cnd11:0.4><span class="root big-bold">7. Nandamāṇavapucchāniddesa </span><br><p id=cnd11:1.1><span class=root>Santi loke munayo, </span><br><p id=cnd11:1.2><span class=root>(iccāyasmā nando) </span><br><p id=cnd11:1.3><span class=root>Janā vadanti tayidaṁ kathaṁsu; </span><br><p id=cnd11:1.4><span class=root>Ñāṇūpapannaṁ muni no vadanti, </span><br><p id=cnd11:1.5><span class=root>Udāhu ve jīvitenūpapannaṁ. </span><br><p id=cnd11:2.1><span class=root>Santi loke munayoti. </span><br><p id=cnd11:2.2><span class=root>Santīti santi saṁvijjanti atthi upalabbhanti. </span><br><p id=cnd11:2.3><span class=root>Loketi apāyaloke …pe… āyatanaloke. </span><br><p id=cnd11:2.4><span class=root>Munayoti munināmakā ājīvakā nigaṇṭhā jaṭilā tāpasā. </span><br><p id=cnd11:2.5><span class=root>Devā loke munayoti sañjānanti, na ca te munayoti. </span><br><p id=cnd11:2.6><span class=root>Santi loke munayo. </span><br><p id=cnd11:2.7><span class=root>Iccāyasmā nandoti. </span><br><p id=cnd11:2.8><span class=root>Iccāti padasandhi …pe…. </span><br><p id=cnd11:2.9><span class=root>Āyasmāti piyavacanaṁ …pe…. </span><br><p id=cnd11:2.10><span class=root>Nandoti tassa brāhmaṇassa nāmaṁ …pe… abhilāpoti—</span><br><p id=cnd11:2.11><span class=root>iccāyasmā nando. </span><br><p id=cnd11:3.1><span class=root>Janā vadanti tayidaṁ kathaṁsūti. </span><br><p id=cnd11:3.2><span class=root>Janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. </span><br><p id=cnd11:3.3><span class=root>Vadantīti kathenti bhaṇanti dīpayanti voharanti. </span><br><p id=cnd11:3.4><span class=root>Tayidaṁ kathaṁsūti saṁsayapucchā vimatipucchā dveḷhakapucchā anekaṁsapucchā “evaṁ nu kho, na nu kho, kiṁ nu kho, kathaṁ nu kho”ti—</span><br><p id=cnd11:3.5><span class=root>janā vadanti tayidaṁ kathaṁsu. </span><br><p id=cnd11:4.1><span class=root>Ñāṇūpapannaṁ muni no vadantīti. </span><br><p id=cnd11:4.2><span class=root>Aṭṭha samāpattiñāṇena vā pañcābhiññāñāṇena vā upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ vadanti kathenti bhaṇanti dīpayanti voharantīti—</span><br><p id=cnd11:4.3><span class=root>ñāṇūpapannaṁ muni no vadanti. </span><br><p id=cnd11:5.1><span class=root>Udāhu ve jīvitenūpapannanti udāhu anekavividhaatiparamadukkarakārikalūkhajīvitānuyogena upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ vadanti kathenti bhaṇanti dīpayanti voharantīti—</span><br><p id=cnd11:5.2><span class=root>udāhu ve jīvitenūpapannaṁ. </span><br><p id=cnd11:5.3><span class=root>Tenāha so brāhmaṇo—</span><br><p id=cnd11:6.1><span class=root>“Santi loke munayo, </span><br><p id=cnd11:6.2><span class=root>(iccāyasmā nando) </span><br><p id=cnd11:6.3><span class=root>Janā vadanti tayidaṁ kathaṁsu; </span><br><p id=cnd11:6.4><span class=root>Ñāṇūpapannaṁ muni no vadanti, </span><br><p id=cnd11:6.5><span class=root>Udāhu ve jīvitenūpapannan”ti. </span><br><p id=cnd11:7.1><span class=root>Na diṭṭhiyā na sutiyā na ñāṇena, </span><br><p id=cnd11:7.2><span class=root>Munīdha nanda kusalā vadanti; </span><br><p id=cnd11:7.3><span class=root>Visenikatvā anīghā nirāsā, </span><br><p id=cnd11:7.4><span class=root>Caranti ye te munayoti brūmi. </span><br><p id=cnd11:8.1><span class=root>Na diṭṭhiyā na sutiyā na ñāṇenāti. </span><br><p id=cnd11:8.2><span class=root>Na diṭṭhiyāti na diṭṭhasuddhiyā. </span><br><p id=cnd11:8.3><span class=root>Na sutiyāti na sutasuddhiyā. </span><br><p id=cnd11:8.4><span class=root>Na ñāṇenāti napi aṭṭhasamāpattiñāṇena napi pañcābhiññāñāṇena napi micchāñāṇenāti—</span><br><p id=cnd11:8.5><span class=root>na diṭṭhiyā na sutiyā na ñāṇena. </span><br><p id=cnd11:9.1><span class=root>Munīdha nanda kusalā vadantīti. </span><br><p id=cnd11:9.2><span class=root>Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā diṭṭhasuddhiyā vā sutasuddhiyā vā aṭṭhasamāpattiñāṇena vā pañcābhiññāñāṇena vā micchāñāṇena vā diṭṭhena vā sutena vā upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ na vadanti na kathenti na bhaṇanti na dīpayanti na voharantīti—</span><br><p id=cnd11:9.3><span class=root>munīdha nanda kusalā vadanti. </span><br><p id=cnd11:10.1><span class=root>Visenikatvā anīghā nirāsā, caranti ye te munayoti brūmīti </span><br><p id=cnd11:10.2><span class=root>senā vuccati mārasenā, kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, rāgo mārasenā, doso mārasenā, moho mārasenā, kodho …pe… upanāho … makkho … paḷāso … issā … macchariyaṁ … māyā … sāṭheyyaṁ … thambho … sārambho … māno … atimāno … mado … pamādo … sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā mārasenā. </span><br><p id=cnd11:10.3><span class=root>Vuttañhetaṁ bhagavatā—</span><br><p id=cnd11:11.1><span class=root>“Kāmā te paṭhamā senā, </span><br><p id=cnd11:11.2><span class=root>dutiyā arati vuccati; </span><br><p id=cnd11:11.3><span class=root>Tatiyā khuppipāsā te, </span><br><p id=cnd11:11.4><span class=root>catutthī taṇhā pavuccati. </span><br><p id=cnd11:12.1><span class=root>Pañcamaṁ thinamiddhaṁ te, </span><br><p id=cnd11:12.2><span class=root>Chaṭṭhā bhīrū pavuccati; </span><br><p id=cnd11:12.3><span class=root>Sattamī vicikicchā te, </span><br><p id=cnd11:12.4><span class=root>Makkho thambho te aṭṭhamo; </span><br><p id=cnd11:12.5><span class=root>Lābho siloko sakkāro, </span><br><p id=cnd11:12.6><span class=root>Micchāladdho ca yo yaso. </span><br><p id=cnd11:13.1><span class=root>Yo cattānaṁ samukkaṁse, </span><br><p id=cnd11:13.2><span class=root>pare ca avajānati; </span><br><p id=cnd11:13.3><span class=root>Esā namuci te senā, </span><br><p id=cnd11:13.4><span class=root>kaṇhassābhippahārinī; </span><br><p id=cnd11:13.5><span class=root>Na naṁ asūro jināti, </span><br><p id=cnd11:13.6><span class=root>jetvā ca labhate sukhan”ti. </span><br><p id=cnd11:14.1><span class=root>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, tena vuccanti visenikatvā. </span><br><p id=cnd11:14.2><span class=root>Anīghāti rāgo nīgho, doso nīgho, moho nīgho, kodho nīgho, upanāho nīgho …pe… sabbākusalābhisaṅkhārā nīghā. </span><br><p id=cnd11:14.3><span class=root>Yesaṁ ete nīghā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā te vuccanti anīghā. </span><br><p id=cnd11:14.4><span class=root>Nirāsāti āsā vuccati taṇhā. </span><br><p id=cnd11:14.5><span class=root>Yo rāgo sārāgo …pe… </span><br><p id=cnd11:14.6><span class=root>avijjā lobho akusalamūlaṁ. </span><br><p id=cnd11:14.7><span class=root>Yesaṁ esā āsā taṇhā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā, te vuccanti nirāsā arahanto khīṇāsavā. </span><br><p id=cnd11:14.8><span class=root>Visenikatvā anīghā nirāsā, caranti ye te munayoti brūmīti ye te visenikatvāva anīghā ca nirāsā ca caranti viharanti iriyanti vattenti pālenti yapenti yāpenti, te loke munayoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd11:14.9><span class=root>visenikatvā anīghā nirāsā, caranti ye te munayoti brūmi. </span><br><p id=cnd11:14.10><span class=root>Tenāha bhagavā—</span><br><p id=cnd11:15.1><span class=root>“Na diṭṭhiyā na sutiyā na ñāṇena, </span><br><p id=cnd11:15.2><span class=root>Munīdha nanda kusalā vadanti; </span><br><p id=cnd11:15.3><span class=root>Visenikatvā anīghā nirāsā, </span><br><p id=cnd11:15.4><span class=root>Caranti ye te munayoti brūmī”ti. </span><br><p id=cnd11:16.1><span class=root>Ye kecime samaṇabrāhmaṇāse, </span><br><p id=cnd11:16.2><span class=root>(iccāyasmā nando) </span><br><p id=cnd11:16.3><span class=root>Diṭṭhassutenāpi vadanti suddhiṁ; </span><br><p id=cnd11:16.4><span class=root>Sīlabbatenāpi vadanti suddhiṁ, </span><br><p id=cnd11:16.5><span class=root>Anekarūpena vadanti suddhiṁ. </span><br><p id=cnd11:17.1><span class=root>Kaccissu te bhagavā tattha yatā carantā, </span><br><p id=cnd11:17.2><span class=root>Atāru jātiñca jarañca mārisa; </span><br><p id=cnd11:17.3><span class=root>Pucchāmi taṁ bhagavā brūhi metaṁ. </span><br><p id=cnd11:18.1><span class=root>Ye kecime samaṇabrāhmaṇāseti. </span><br><p id=cnd11:18.2><span class=root>Ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—</span><br><p id=cnd11:18.3><span class=root>ye kecīti. </span><br><p id=cnd11:18.4><span class=root>Samaṇāti ye keci ito bahiddhā pabbajjūpagatā paribbājakasamāpannā. </span><br><p id=cnd11:18.5><span class=root>Brāhmaṇāti ye keci bhovādikāti—</span><br><p id=cnd11:18.6><span class=root>ye kecime samaṇabrāhmaṇāse. </span><br><p id=cnd11:18.7><span class=root>Iccāyasmā nandoti. </span><br><p id=cnd11:18.8><span class=root>Iccāti padasandhi …pe…. </span><br><p id=cnd11:18.9><span class=root>Āyasmāti piyavacanaṁ …pe…. </span><br><p id=cnd11:18.10><span class=root>Nandoti. </span><br><p id=cnd11:18.11><span class=root>Tassa brāhmaṇassa nāmaṁ …pe… abhilāpoti—</span><br><p id=cnd11:18.12><span class=root>iccāyasmā nando. </span><br><p id=cnd11:19.1><span class=root>Diṭṭhassutenāpi vadanti suddhinti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:19.2><span class=root>sutenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:19.3><span class=root>diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:19.4><span class=root>diṭṭhassutenāpi vadanti suddhiṁ. </span><br><p id=cnd11:20.1><span class=root>Sīlabbatenāpi vadanti suddhinti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:20.2><span class=root>vatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:20.3><span class=root>sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:20.4><span class=root>sīlabbatenāpi vadanti suddhiṁ. </span><br><p id=cnd11:21.1><span class=root>Anekarūpena vadanti suddhinti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:21.2><span class=root>anekarūpena vadanti suddhiṁ. </span><br><p id=cnd11:22.1><span class=root>Kaccissu te bhagavā tattha yatā carantāti. </span><br><p id=cnd11:22.2><span class=root>Kaccissūti saṁsayapucchā vimatipucchā dveḷhakapucchā anekaṁsapucchā, “evaṁ nu kho, na nu kho, kiṁ nu kho, kathaṁ nu kho”ti—</span><br><p id=cnd11:22.3><span class=root>kaccissu. </span><br><p id=cnd11:22.4><span class=root>Teti diṭṭhigatikā. </span><br><p id=cnd11:22.5><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd11:22.6><span class=root>kaccissu te bhagavā. </span><br><p id=cnd11:22.7><span class=root>Tattha yatā carantāti. </span><br><p id=cnd11:22.8><span class=root>Tatthāti sakāya diṭṭhiyā sakāya khantiyā sakāya ruciyā sakāya laddhiyā. </span><br><p id=cnd11:22.9><span class=root>Yatāti yattā paṭiyattā guttā gopitā rakkhitā saṁvutā. </span><br><p id=cnd11:22.10><span class=root>Carantāti carantā viharantā iriyantā vattentā pālentā yapentā yāpentāti—</span><br><p id=cnd11:22.11><span class=root>kaccissu te bhagavā tattha yatā carantā. </span><br><p id=cnd11:23.1><span class=root>Atāru jātiñca jarañca mārisāti jātijarāmaraṇaṁ atariṁsu uttariṁsu patariṁsu samatikkamiṁsu vītivattiṁsu. </span><br><p id=cnd11:23.2><span class=root>Mārisāti piyavacanaṁ garuvacanaṁ sagāravasappatissādhivacanametaṁ—</span><br><p id=cnd11:23.3><span class=root>mārisāti—</span><br><p id=cnd11:23.4><span class=root>atāru jātiñca jarañca mārisa. </span><br><p id=cnd11:24.1><span class=root>Pucchāmi taṁ bhagavā brūhi metanti. </span><br><p id=cnd11:24.2><span class=root>Pucchāmi tanti pucchāmi taṁ yācāmi taṁ ajjhesāmi taṁ, kathayassu meti pucchāmi taṁ. </span><br><p id=cnd11:24.3><span class=root>Bhagavāti …pe… </span><br><p id=cnd11:24.4><span class=root>sacchikā paññatti, yadidaṁ bhagavāti. </span><br><p id=cnd11:24.5><span class=root>Brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd11:24.6><span class=root>pucchāmi taṁ bhagavā brūhi metaṁ. </span><br><p id=cnd11:24.7><span class=root>Tenāha so brāhmaṇo—</span><br><p id=cnd11:25.1><span class=root>“Ye kecime samaṇabrāhmaṇāse, </span><br><p id=cnd11:25.2><span class=root>(iccāyasmā nando) </span><br><p id=cnd11:25.3><span class=root>Diṭṭhassutenāpi vadanti suddhiṁ; </span><br><p id=cnd11:25.4><span class=root>Sīlabbatenāpi vadanti suddhiṁ, </span><br><p id=cnd11:25.5><span class=root>Anekarūpena vadanti suddhiṁ. </span><br><p id=cnd11:26.1><span class=root>Kaccissu te bhagavā tattha yatā carantā, </span><br><p id=cnd11:26.2><span class=root>Atāru jātiñca jarañca mārisa; </span><br><p id=cnd11:26.3><span class=root>Pucchāmi taṁ bhagavā brūhi metan”ti. </span><br><p id=cnd11:27.1><span class=root>Ye kecime samaṇabrāhmaṇāse, </span><br><p id=cnd11:27.2><span class=root>(nandāti bhagavā) </span><br><p id=cnd11:27.3><span class=root>Diṭṭhassutenāpi vadanti suddhiṁ; </span><br><p id=cnd11:27.4><span class=root>Sīlabbatenāpi vadanti suddhiṁ, </span><br><p id=cnd11:27.5><span class=root>Anekarūpena vadanti suddhiṁ; </span><br><p id=cnd11:27.6><span class=root>Kiñcāpi te tattha yatā caranti, </span><br><p id=cnd11:27.7><span class=root>Nātariṁsu jātijaranti brūmi. </span><br><p id=cnd11:28.1><span class=root>Ye kecime samaṇabrāhmaṇāseti. </span><br><p id=cnd11:28.2><span class=root>Ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—</span><br><p id=cnd11:28.3><span class=root>ye kecīti. </span><br><p id=cnd11:28.4><span class=root>Samaṇāti ye keci ito bahiddhā pabbajjūpagatā paribbājakasamāpannā. </span><br><p id=cnd11:28.5><span class=root>Brāhmaṇāti ye keci bhovādikāti—</span><br><p id=cnd11:28.6><span class=root>ye kecime samaṇabrāhmaṇāse. </span><br><p id=cnd11:28.7><span class=root>Nandāti bhagavāti. </span><br><p id=cnd11:28.8><span class=root>Nandāti bhagavā taṁ brāhmaṇaṁ nāmena ālapati. </span><br><p id=cnd11:28.9><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd11:28.10><span class=root>nandāti bhagavā. </span><br><p id=cnd11:29.1><span class=root>Diṭṭhassutenāpi vadanti suddhinti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:29.2><span class=root>sutenapi suddhiṁ …pe… </span><br><p id=cnd11:29.3><span class=root>diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:29.4><span class=root>diṭṭhassutenāpi vadanti suddhiṁ. </span><br><p id=cnd11:30.1><span class=root>Sīlabbatenāpi vadanti suddhinti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:30.2><span class=root>vatenāpi suddhiṁ …pe… voharanti; </span><br><p id=cnd11:30.3><span class=root>sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:30.4><span class=root>sīlabbatenāpi vadanti suddhiṁ. </span><br><p id=cnd11:31.1><span class=root>Anekarūpena vadanti suddhinti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:31.2><span class=root>anekarūpena vadanti suddhiṁ. </span><br><p id=cnd11:32.1><span class=root>Kiñcāpi te tattha yatā carantīti. </span><br><p id=cnd11:32.2><span class=root>Kiñcāpīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—</span><br><p id=cnd11:32.3><span class=root>kiñcāpīti. </span><br><p id=cnd11:32.4><span class=root>Teti diṭṭhigatikā. </span><br><p id=cnd11:32.5><span class=root>Tatthāti sakāya diṭṭhiyā sakāya khantiyā sakāya ruciyā sakāya laddhiyā. </span><br><p id=cnd11:32.6><span class=root>Yatāti yattā paṭiyattā guttā gopitā rakkhitā saṁvutā. </span><br><p id=cnd11:32.7><span class=root>Carantīti caranti viharanti iriyanti vattenti pālenti yapenti yāpentīti—</span><br><p id=cnd11:32.8><span class=root>kiñcāpi te tattha yatā caranti. </span><br><p id=cnd11:33.1><span class=root>Nātariṁsu jātijaranti brūmīti jātijarāmaraṇaṁ na tariṁsu na uttariṁsu na patariṁsu na samatikkamiṁsu na vītivattiṁsu, jātijarāmaraṇā anikkhantā anissaṭā anatikkantā asamatikkantā avītivattā, antojātijarāmaraṇe parivattenti, antosaṁsārapathe parivattenti, jātiyā anugatā, jarāya anusaṭā, byādhinā abhibhūtā, maraṇena abbhāhatā atāṇā aleṇā asaraṇā asaraṇībhūtāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd11:33.2><span class=root>nātariṁsu jātijaranti brūmi. </span><br><p id=cnd11:33.3><span class=root>Tenāha bhagavā—</span><br><p id=cnd11:34.1><span class=root>“Ye kecime samaṇabrāhmaṇāse, </span><br><p id=cnd11:34.2><span class=root>(nandāti bhagavā) </span><br><p id=cnd11:34.3><span class=root>Diṭṭhassutenāpi vadanti suddhiṁ; </span><br><p id=cnd11:34.4><span class=root>Sīlabbatenāpi vadanti suddhiṁ, </span><br><p id=cnd11:34.5><span class=root>Anekarūpena vadanti suddhiṁ; </span><br><p id=cnd11:34.6><span class=root>Kiñcāpi te tattha yatā caranti, </span><br><p id=cnd11:34.7><span class=root>Nātariṁsu jātijaranti brūmī”ti. </span><br><p id=cnd11:35.1><span class=root>Ye kecime samaṇabrāhmaṇāse, </span><br><p id=cnd11:35.2><span class=root>(iccāyasmā nando) </span><br><p id=cnd11:35.3><span class=root>Diṭṭhassutenāpi vadanti suddhiṁ; </span><br><p id=cnd11:35.4><span class=root>Sīlabbatenāpi vadanti suddhiṁ, </span><br><p id=cnd11:35.5><span class=root>Anekarūpena vadanti suddhiṁ. </span><br><p id=cnd11:36.1><span class=root>Te ce munī brūsi anoghatiṇṇe, </span><br><p id=cnd11:36.2><span class=root>Atha ko carahi devamanussaloke; </span><br><p id=cnd11:36.3><span class=root>Atāri jātiñca jarañca mārisa, </span><br><p id=cnd11:36.4><span class=root>Pucchāmi taṁ bhagavā brūhi metaṁ. </span><br><p id=cnd11:37.1><span class=root>Ye kecime samaṇabrāhmaṇāseti. </span><br><p id=cnd11:37.2><span class=root>Ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—</span><br><p id=cnd11:37.3><span class=root>ye kecīti. </span><br><p id=cnd11:37.4><span class=root>Samaṇāti ye keci ito bahiddhā pabbajjūpagatā paribbājakasamāpannā. </span><br><p id=cnd11:37.5><span class=root>Brāhmaṇāti ye keci bhovādikāti—</span><br><p id=cnd11:37.6><span class=root>ye kecime samaṇabrāhmaṇāse. </span><br><p id=cnd11:37.7><span class=root>Iccāyasmā nandoti. </span><br><p id=cnd11:37.8><span class=root>Iccāti padasandhi …pe… </span><br><p id=cnd11:37.9><span class=root>iccāyasmā nando. </span><br><p id=cnd11:38.1><span class=root>Diṭṭhassutenāpi vadanti suddhinti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:38.2><span class=root>sutenāpi suddhiṁ …pe… </span><br><p id=cnd11:38.3><span class=root>diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:38.4><span class=root>diṭṭhassutenāpi vadanti suddhiṁ. </span><br><p id=cnd11:39.1><span class=root>Sīlabbatenāpi vadanti suddhinti sīlenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti; </span><br><p id=cnd11:39.2><span class=root>vatenāpi suddhiṁ …pe… voharanti; </span><br><p id=cnd11:39.3><span class=root>sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:39.4><span class=root>sīlabbatenāpi vadanti suddhiṁ. </span><br><p id=cnd11:40.1><span class=root>Anekarūpena vadanti suddhinti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span><br><p id=cnd11:40.2><span class=root>anekarūpena vadanti suddhiṁ. </span><br><p id=cnd11:41.1><span class=root>Te ce munī brūsi anoghatiṇṇeti. </span><br><p id=cnd11:41.2><span class=root>Te ceti diṭṭhigatike. </span><br><p id=cnd11:41.3><span class=root>Munīti monaṁ vuccati ñāṇaṁ …pe… saṅgajālamaticca so muni. </span><br><p id=cnd11:41.4><span class=root>Brūsi anoghatiṇṇeti kāmoghaṁ bhavoghaṁ diṭṭhoghaṁ avijjoghaṁ atiṇṇe anatikkante asamatikkante avītivatte antojātijarāmaraṇe parivattente antosaṁsārapathe parivattente jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūte. </span><br><p id=cnd11:41.5><span class=root>Brūsīti brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—</span><br><p id=cnd11:41.6><span class=root>te ce munī brūsi anoghatiṇṇe. </span><br><p id=cnd11:42.1><span class=root>Atha ko carahi devamanussaloke, atāri jātiñca jarañca mārisāti atha ko eso sadevake loke samārake sabrahmake sassamaṇabrāhmaṇiyā pajāya sadevamanussāya jātijarāmaraṇaṁ atari uttari patari samatikkami vītivattayi. </span><br><p id=cnd11:42.2><span class=root>Mārisāti piyavacanaṁ garuvacanaṁ sagāravasappatissādhivacanametaṁ mārisāti—</span><br><p id=cnd11:42.3><span class=root>atha ko carahi devamanussaloke, atāri jātiñca jarañca mārisa. </span><br><p id=cnd11:43.1><span class=root>Pucchāmi taṁ bhagavā brūhi metanti. </span><br><p id=cnd11:43.2><span class=root>Pucchāmi tanti pucchāmi taṁ yācāmi taṁ ajjhesāmi taṁ pasādemi taṁ. </span><br><p id=cnd11:43.3><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti. </span><br><p id=cnd11:43.4><span class=root>Brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd11:43.5><span class=root>pucchāmi taṁ bhagavā brūhi metaṁ. </span><br><p id=cnd11:43.6><span class=root>Tenāha so brāhmaṇo—</span><br><p id=cnd11:44.1><span class=root>“Ye kecime samaṇabrāhmaṇāse, </span><br><p id=cnd11:44.2><span class=root>(iccāyasmā nando) </span><br><p id=cnd11:44.3><span class=root>Diṭṭhassutenāpi vadanti suddhiṁ; </span><br><p id=cnd11:44.4><span class=root>Sīlabbatenāpi vadanti suddhiṁ, </span><br><p id=cnd11:44.5><span class=root>Anekarūpena vadanti suddhiṁ. </span><br><p id=cnd11:45.1><span class=root>Te ce munī brūsi anoghatiṇṇe, </span><br><p id=cnd11:45.2><span class=root>Atha ko carahi devamanussaloke; </span><br><p id=cnd11:45.3><span class=root>Atāri jātiñca jarañca mārisa, </span><br><p id=cnd11:45.4><span class=root>Pucchāmi taṁ bhagavā brūhi metan”ti. </span><br><p id=cnd11:46.1><span class=root>Nāhaṁ sabbe samaṇabrāhmaṇāse, </span><br><p id=cnd11:46.2><span class=root>(nandāti bhagavā) </span><br><p id=cnd11:46.3><span class=root>Jātijarāya nivutāti brūmi; </span><br><p id=cnd11:46.4><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd11:46.5><span class=root>Sīlabbataṁ vāpi pahāya sabbaṁ. </span><br><p id=cnd11:47.1><span class=root>Anekarūpampi pahāya sabbaṁ, </span><br><p id=cnd11:47.2><span class=root>Taṇhaṁ pariññāya anāsavāse; </span><br><p id=cnd11:47.3><span class=root>Te ve narā oghatiṇṇāti brūmi. </span><br><p id=cnd11:48.1><span class=root>Nāhaṁ sabbe samaṇabrāhmaṇāse, (nandāti bhagavā) jātijarāya nivutāti brūmīti nāhaṁ, nanda, sabbe samaṇabrāhmaṇā jātijarāya āvutā nivutā ovutā pihitā paṭicchannā paṭikujjitāti vadāmi. </span><br><p id=cnd11:48.2><span class=root>Atthi te samaṇabrāhmaṇā yesaṁ jāti ca jarāmaraṇañca pahīnā ucchinnamūlā tālāvatthukatā anabhāvaṅkatā āyatiṁ anuppādadhammāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd11:48.3><span class=root>nāhaṁ sabbe samaṇabrāhmaṇāse, (nandāti bhagavā) jātijarāya nivutāti brūmi. </span><br><p id=cnd11:49.1><span class=root>Ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbanti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā. </span><br><p id=cnd11:49.2><span class=root>Ye sabbā sutasuddhiyo pahāya …pe… </span><br><p id=cnd11:49.3><span class=root>ye sabbā mutasuddhiyo pahāya, </span><br><p id=cnd11:49.4><span class=root>ye sabbā diṭṭhasutamutasuddhiyo pahāya </span><br><p id=cnd11:49.5><span class=root>ye sabbā sīlasuddhiyo pahāya, </span><br><p id=cnd11:49.6><span class=root>ye sabbā vatasuddhiyo pahāya, </span><br><p id=cnd11:49.7><span class=root>ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti—</span><br><p id=cnd11:49.8><span class=root>ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ. </span><br><p id=cnd11:50.1><span class=root>Anekarūpampi pahāya sabbanti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti—</span><br><p id=cnd11:50.2><span class=root>anekarūpampi pahāya sabbaṁ. </span><br><p id=cnd11:51.1><span class=root>Taṇhaṁ pariññāya anāsavā se, te ve narā oghatiṇṇāti brūmīti. </span><br><p id=cnd11:51.2><span class=root>Taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. </span><br><p id=cnd11:51.3><span class=root>Taṇhaṁ pariññāyāti taṇhaṁ tīhi pariññāhi parijānitvā—</span><br><p id=cnd11:51.4><span class=root>ñātapariññāya, tīraṇapariññāya, pahānapariññāya. </span><br><p id=cnd11:51.5><span class=root>Katamā ñātapariññā? </span><br><p id=cnd11:51.6><span class=root>Taṇhaṁ jānāti “ayaṁ rūpataṇhā, ayaṁ saddataṇhā, ayaṁ gandhataṇhā, ayaṁ rasataṇhā, ayaṁ phoṭṭhabbataṇhā, ayaṁ dhammataṇhā”ti jānāti passati—</span><br><p id=cnd11:51.7><span class=root>ayaṁ ñātapariññā. </span><br><p id=cnd11:52.1><span class=root>Katamā tīraṇapariññā? </span><br><p id=cnd11:52.2><span class=root>Evaṁ ñātaṁ katvā taṇhaṁ tīreti aniccato dukkhato rogato gaṇḍato …pe… </span><br><p id=cnd11:52.3><span class=root>nissaraṇato tīreti—</span><br><p id=cnd11:52.4><span class=root>ayaṁ tīraṇapariññā. </span><br><p id=cnd11:53.1><span class=root>Katamā pahānapariññā? </span><br><p id=cnd11:53.2><span class=root>Evaṁ tīrayitvā taṇhaṁ pajahati vinodeti byantīkaroti anabhāvaṁ gameti. </span><br><p id=cnd11:53.3><span class=root>Vuttañhetaṁ bhagavatā—</span><br><p id=cnd11:53.4><span class=root>“yo, bhikkhave, taṇhāya chandarāgo taṁ pajahatha. </span><br><p id=cnd11:53.5><span class=root>Evaṁ sā taṇhā pahīnā bhavissati ucchinnamūlā tālāvatthukatā anabhāvaṅkatā āyatiṁ anuppādadhammā”. </span><br><p id=cnd11:53.6><span class=root>Ayaṁ pahānapariññā. </span><br><p id=cnd11:53.7><span class=root>Taṇhaṁ pariññāyāti taṇhaṁ imāhi tīhi pariññāhi parijānitvā. </span><br><p id=cnd11:53.8><span class=root>Anāsavāti cattāro āsavā—</span><br><p id=cnd11:53.9><span class=root>kāmāsavo, bhavāsavo, diṭṭhāsavo, avijjāsavo. </span><br><p id=cnd11:53.10><span class=root>Yesaṁ ime āsavā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, te vuccanti anāsavā arahanto khīṇāsavā—</span><br><p id=cnd11:53.11><span class=root>taṇhaṁ pariññāya anāsavā. </span><br><p id=cnd11:54.1><span class=root>Te ve narā oghatiṇṇāti brūmīti ye taṇhaṁ pariññāya anāsavā, te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā nitthiṇṇā atikkantā samatikkantā vītivattāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd11:54.2><span class=root>taṇhaṁ pariññāya anāsavāse te ve narā oghatiṇṇāti brūmi. </span><br><p id=cnd11:54.3><span class=root>Tenāha bhagavā—</span><br><p id=cnd11:55.1><span class=root>“Nāhaṁ sabbe samaṇabrāhmaṇāse, </span><br><p id=cnd11:55.2><span class=root>(nandāti bhagavā) </span><br><p id=cnd11:55.3><span class=root>Jātijarāya nivutāti brūmi; </span><br><p id=cnd11:55.4><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd11:55.5><span class=root>Sīlabbataṁ vāpi pahāya sabbaṁ. </span><br><p id=cnd11:56.1><span class=root>Anekarūpampi pahāya sabbaṁ, </span><br><p id=cnd11:56.2><span class=root>Taṇhaṁ pariññāya anāsavāse; </span><br><p id=cnd11:56.3><span class=root>Te ve narā oghatiṇṇāti brūmī”ti. </span><br><p id=cnd11:57.1><span class=root>Etābhinandāmi vaco mahesino, </span><br><p id=cnd11:57.2><span class=root>Sukittitaṁ gotamanūpadhīkaṁ; </span><br><p id=cnd11:57.3><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd11:57.4><span class=root>Sīlabbataṁ vāpi pahāya sabbaṁ. </span><br><p id=cnd11:58.1><span class=root>Anekarūpampi pahāya sabbaṁ, </span><br><p id=cnd11:58.2><span class=root>Taṇhaṁ pariññāya anāsavāse; </span><br><p id=cnd11:58.3><span class=root>Ahampi te oghatiṇṇāti brūmi. </span><br><p id=cnd11:59.1><span class=root>Etābhinandāmi vaco mahesinoti. </span><br><p id=cnd11:59.2><span class=root>Etanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmi. </span><br><p id=cnd11:59.3><span class=root>Mahesinoti kiṁ mahesi bhagavā? </span><br><p id=cnd11:59.4><span class=root>Mahantaṁ sīlakkhandhaṁ esī gavesī pariyesīti mahesi …pe… </span><br><p id=cnd11:59.5><span class=root>kahaṁ narāsabhoti mahesīti—</span><br><p id=cnd11:59.6><span class=root>etābhinandāmi vaco mahesino. </span><br><p id=cnd11:60.1><span class=root>Sukittitaṁ gotamanūpadhīkanti. </span><br><p id=cnd11:60.2><span class=root>Sukittitanti sukittitaṁ suācikkhitaṁ sudesitaṁ supaññapitaṁ supaṭṭhapitaṁ suvivaṭaṁ suvibhattaṁ suuttānīkataṁ supakāsitaṁ. </span><br><p id=cnd11:60.3><span class=root>Gotamanūpadhīkanti upadhī vuccanti kilesā ca khandhā ca abhisaṅkhārā ca. </span><br><p id=cnd11:60.4><span class=root>Upadhippahānaṁ upadhivūpasamaṁ upadhinissaggaṁ upadhipaṭippassaddhaṁ amataṁ nibbānanti—</span><br><p id=cnd11:60.5><span class=root>sukittitaṁ gotamanūpadhīkaṁ. </span><br><p id=cnd11:61.1><span class=root>Ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbanti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā. </span><br><p id=cnd11:61.2><span class=root>Ye sabbā sutasuddhiyo …pe… </span><br><p id=cnd11:61.3><span class=root>ye sabbā mutasuddhiyo … </span><br><p id=cnd11:61.4><span class=root>ye sabbā diṭṭhasutamutasuddhiyo … </span><br><p id=cnd11:61.5><span class=root>ye sabbā sīlasuddhiyo … </span><br><p id=cnd11:61.6><span class=root>ye sabbā vatasuddhiyo … </span><br><p id=cnd11:61.7><span class=root>ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti—</span><br><p id=cnd11:61.8><span class=root>ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ. </span><br><p id=cnd11:62.1><span class=root>Anekarūpampi pahāya sabbanti anekavidhakotūhalamaṅgalena suddhiṁ visuddhiṁ parisuddhiṁ muttiṁ vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti—</span><br><p id=cnd11:62.2><span class=root>anekarūpampi pahāya sabbaṁ. </span><br><p id=cnd11:63.1><span class=root>Taṇhaṁ pariññāya anāsavāse, ahampi te oghatiṇṇāti brūmīti. </span><br><p id=cnd11:63.2><span class=root>Taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. </span><br><p id=cnd11:63.3><span class=root>Taṇhaṁ pariññāyāti taṇhaṁ tīhi pariññāhi parijānitvā—</span><br><p id=cnd11:63.4><span class=root>ñātapariññāya, tīraṇapariññāya, pahānapariññāya. </span><br><p id=cnd11:63.5><span class=root>Katamā ñātapariññā? </span><br><p id=cnd11:63.6><span class=root>Taṇhaṁ jānāti—</span><br><p id=cnd11:63.7><span class=root>ayaṁ rūpataṇhā, ayaṁ saddataṇhā, ayaṁ gandhataṇhā, ayaṁ rasataṇhā, ayaṁ phoṭṭhabbataṇhā, ayaṁ dhammataṇhāti jānāti passati—</span><br><p id=cnd11:63.8><span class=root>ayaṁ ñātapariññā. </span><br><p id=cnd11:64.1><span class=root>Katamā tīraṇapariññā? </span><br><p id=cnd11:64.2><span class=root>Evaṁ ñātaṁ katvā taṇhaṁ tīreti aniccato dukkhato rogato gaṇḍato sallato aghato ābādhato parato palokato ītito upaddavato bhayato upasaggato calato pabhaṅguto addhuvato atāṇato aleṇato asaraṇato asaraṇībhūtato rittato tucchato suññato anattato ādīnavato vipariṇāmadhammato asārakato aghamūlato vadhakato vibhavato sāsavato saṅkhatato mārāmisato jātidhammato jarādhammato byādhidhammato maraṇadhammato sokaparidevadukkhadomanassupāyāsadhammato saṅkilesadhammato samudayato atthaṅgamato assādato ādīnavato nissaraṇato tīreti—</span><br><p id=cnd11:64.3><span class=root>ayaṁ tīraṇapariññā. </span><br><p id=cnd11:65.1><span class=root>Katamā pahānapariññā? </span><br><p id=cnd11:65.2><span class=root>Evaṁ tīrayitvā taṇhaṁ pajahati vinodeti byantīkaroti anabhāvaṁ gameti—</span><br><p id=cnd11:65.3><span class=root>ayaṁ pahānapariññā. </span><br><p id=cnd11:66.1><span class=root>Taṇhaṁ pariññāyāti taṇhaṁ imāhi tīhi pariññāhi parijānitvā. </span><br><p id=cnd11:66.2><span class=root>Anāsavāti cattāro āsavā—</span><br><p id=cnd11:66.3><span class=root>kāmāsavo, bhavāsavo, diṭṭhāsavo, avijjāsavo. </span><br><p id=cnd11:66.4><span class=root>Yesaṁ ime āsavā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, te vuccanti anāsavā arahanto khīṇāsavā. </span><br><p id=cnd11:66.5><span class=root>Taṇhaṁ pariññāya anāsavāse, ahampi te oghatiṇṇāti. </span><br><p id=cnd11:66.6><span class=root>Brūmīti ye taṇhaṁ pariññāya anāsavā, ahampi te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā nitthiṇṇā atikkantā samatikkantā vītivattāti brūmi vadāmīti—</span><br><p id=cnd11:66.7><span class=root>taṇhaṁ pariññāya anāsavāse, ahampi te oghatiṇṇāti brūmi. </span><br><p id=cnd11:66.8><span class=root>Tenāha so brāhmaṇo—</span><br><p id=cnd11:67.1><span class=root>“Etābhinandāmi vaco mahesino, </span><br><p id=cnd11:67.2><span class=root>Sukittitaṁ gotamanūpadhīkaṁ; </span><br><p id=cnd11:67.3><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd11:67.4><span class=root>Sīlabbataṁ vāpi pahāya sabbaṁ. </span><br><p id=cnd11:68.1><span class=root>Anekarūpampi pahāya sabbaṁ, </span><br><p id=cnd11:68.2><span class=root>Taṇhaṁ pariññāya anāsavāse; </span><br><p id=cnd11:68.3><span class=root>Ahampi te oghatiṇṇāti brūmī”ti. </span><br><p id=cnd11:68.4><span class=root>Nandamāṇavapucchāniddeso sattamo. </span><br></main><footer class="container footer"><small><a href=/about/>Contact info</a></small></footer>