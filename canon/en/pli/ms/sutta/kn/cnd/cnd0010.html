<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0009.html>Previous</a><a href=/canon/en/pli/ms/sutta/kn/cnd/cnd0011.html>Next</a></div><p><div class=verse-container id=cnd10:0.1><span>Cūḷaniddesa </span></div><p><div class=verse-container id=cnd10:0.2><span>Pārāyanavagganiddesa </span></div><p><div class=verse-container id=cnd10:0.3><span>Pucchāniddesa </span></div><p><div class=verse-container id=cnd10:0.4><span class=big-bold>6. Upasīvamāṇavapucchāniddesa </span></div><p><div class=verse-container id=cnd10:1.1><span>Eko ahaṁ sakka mahantamoghaṁ, </span></div><p><div class=verse-container id=cnd10:1.2><span>(iccāyasmā upasīvo) </span></div><p><div class=verse-container id=cnd10:1.3><span>Anissito no visahāmi tārituṁ; </span></div><p><div class=verse-container id=cnd10:1.4><span>Ārammaṇaṁ brūhi samantacakkhu, </span></div><p><div class=verse-container id=cnd10:1.5><span>Yaṁ nissito oghamimaṁ tareyyaṁ. </span></div><p><div class=verse-container id=cnd10:2.1><span>Eko ahaṁ sakka mahantamoghanti. </span></div><p><div class=verse-container id=cnd10:2.2><span>Ekoti puggalo vā me dutiyo natthi, dhammo vā me dutiyo natthi, yaṁ vā puggalaṁ nissāya dhammaṁ vā nissāya mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti. </span></div><p><div class=verse-container id=cnd10:2.3><span>Sakkāti sakko. </span></div><p><div class=verse-container id=cnd10:2.4><span>Bhagavā sakyakulā pabbajitotipi sakko. </span></div><p><div class=verse-container id=cnd10:2.5><span>Atha vā aḍḍho mahaddhano dhanavātipi sakko. </span></div><p><div class=verse-container id=cnd10:2.6><span>Tassimāni dhanāni, seyyathidaṁ—</span></div><p><div class=verse-container id=cnd10:2.7><span>saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ …pe… </span></div><p><div class=verse-container id=cnd10:2.8><span>nibbānadhanaṁ. </span></div><p><div class=verse-container id=cnd10:2.9><span>Imehi anekehi dhanaratanehi aḍḍho mahaddhano dhanavātipi sakko. </span></div><p><div class=verse-container id=cnd10:2.10><span>Atha vā sakko pahu visavī alamatto sūro vīro vikkanto abhīrū achambhī anutrāsī apalāyī pahīnabhayabheravo vigatalomahaṁsotipi sakkoti—</span></div><p><div class=verse-container id=cnd10:2.11><span>eko ahaṁ sakka mahantamoghaṁ. </span></div><p><div class=verse-container id=cnd10:3.1><span>Iccāyasmā upasīvoti. </span></div><p><div class=verse-container id=cnd10:3.2><span>Iccāti padasandhi …pe…. </span></div><p><div class=verse-container id=cnd10:3.3><span>Āyasmāti piyavacanaṁ …pe…. </span></div><p><div class=verse-container id=cnd10:3.4><span>Upasīvoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd10:3.5><span>iccāyasmā upasīvo. </span></div><p><div class=verse-container id=cnd10:4.1><span>Anissito no visahāmi tāritunti. </span></div><p><div class=verse-container id=cnd10:4.2><span>Anissitoti puggalaṁ vā anissito dhammaṁ vā anissito no visahāmi na ussahāmi na sakkomi na paṭibalo mahantaṁ kāmoghaṁ bhavoghaṁ diṭṭhoghaṁ avijjoghaṁ tarituṁ uttarituṁ patarituṁ samatikkamituṁ vītivattitunti—</span></div><p><div class=verse-container id=cnd10:4.3><span>anissito no visahāmi tārituṁ. </span></div><p><div class=verse-container id=cnd10:5.1><span>Ārammaṇaṁ brūhi samantacakkhūti ārammaṇaṁ ālambaṇaṁ nissayaṁ upanissayaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span></div><p><div class=verse-container id=cnd10:5.2><span>Samantacakkhūti samantacakkhu vuccati sabbaññutañāṇaṁ. </span></div><p><div class=verse-container id=cnd10:5.3><span>Bhagavā tena sabbaññutañāṇena upeto samupeto upāgato samupāgato upapanno samupapanno samannāgato. </span></div><p><div class=verse-container id=cnd10:6.1><span>Na tassa adiṭṭhamidhatthi kiñci, </span></div><p><div class=verse-container id=cnd10:6.2><span>Atho aviññātamajānitabbaṁ; </span></div><p><div class=verse-container id=cnd10:6.3><span>Sabbaṁ abhiññāsi yadatthi neyyaṁ, </span></div><p><div class=verse-container id=cnd10:6.4><span>Tathāgato tena samantacakkhūti. </span></div><p><div class=verse-container id=cnd10:7.1><span>Ārammaṇaṁ brūhi samantacakkhu. </span></div><p><div class=verse-container id=cnd10:8.1><span>Yaṁ nissito oghamimaṁ tareyyanti. </span></div><p><div class=verse-container id=cnd10:8.2><span>Yaṁ nissitoti yaṁ puggalaṁ vā nissito dhammaṁ vā nissito mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti—</span></div><p><div class=verse-container id=cnd10:8.3><span>yaṁ nissito oghamimaṁ tareyyaṁ. </span></div><p><div class=verse-container id=cnd10:8.4><span>Tenāha so brāhmaṇo—</span></div><p><div class=verse-container id=cnd10:9.1><span>“Eko ahaṁ sakka mahantamoghaṁ, </span></div><p><div class=verse-container id=cnd10:9.2><span>(iccāyasmā upasīvo) </span></div><p><div class=verse-container id=cnd10:9.3><span>Anissito no visahāmi tārituṁ; </span></div><p><div class=verse-container id=cnd10:9.4><span>Ārammaṇaṁ brūhi samantacakkhu, </span></div><p><div class=verse-container id=cnd10:9.5><span>Yaṁ nissito oghamimaṁ tareyyan”ti. </span></div><p><div class=verse-container id=cnd10:10.1><span>Ākiñcaññaṁ pekkhamāno satimā, </span></div><p><div class=verse-container id=cnd10:10.2><span>(upasīvāti bhagavā) </span></div><p><div class=verse-container id=cnd10:10.3><span>Natthīti nissāya tarassu oghaṁ; </span></div><p><div class=verse-container id=cnd10:10.4><span>Kāme pahāya virato kathāhi, </span></div><p><div class=verse-container id=cnd10:10.5><span>Taṇhakkhayaṁ nattamahābhipassa. </span></div><p><div class=verse-container id=cnd10:11.1><span>Ākiñcaññaṁ pekkhamāno satimāti so brāhmaṇo pakatiyā ākiñcaññāyatanasamāpattiṁ lābhīyeva nissayaṁ na jānāti—</span></div><p><div class=verse-container id=cnd10:11.2><span>“ayaṁ me nissayo”ti. </span></div><p><div class=verse-container id=cnd10:11.3><span>Tassa bhagavā nissayañca ācikkhati uttariñca niyyānapathaṁ. </span></div><p><div class=verse-container id=cnd10:11.4><span>Ākiñcaññāyatanasamāpattiṁ sato samāpajjitvā tato vuṭṭhahitvā tattha jāte cittacetasike dhamme aniccato pekkhamāno, dukkhato …pe… </span></div><p><div class=verse-container id=cnd10:11.5><span>rogato … </span></div><p><div class=verse-container id=cnd10:11.6><span>gaṇḍato … </span></div><p><div class=verse-container id=cnd10:11.7><span>sallato … </span></div><p><div class=verse-container id=cnd10:11.8><span>aghato … </span></div><p><div class=verse-container id=cnd10:11.9><span>ābādhato … </span></div><p><div class=verse-container id=cnd10:11.10><span>parato … </span></div><p><div class=verse-container id=cnd10:11.11><span>palokato … </span></div><p><div class=verse-container id=cnd10:11.12><span>ītito … </span></div><p><div class=verse-container id=cnd10:11.13><span>upaddavato … </span></div><p><div class=verse-container id=cnd10:11.14><span>bhayato … </span></div><p><div class=verse-container id=cnd10:11.15><span>upasaggato … </span></div><p><div class=verse-container id=cnd10:11.16><span>calato … </span></div><p><div class=verse-container id=cnd10:11.17><span>pabhaṅguto … </span></div><p><div class=verse-container id=cnd10:11.18><span>addhuvato … </span></div><p><div class=verse-container id=cnd10:11.19><span>atāṇato … </span></div><p><div class=verse-container id=cnd10:11.20><span>aleṇato … </span></div><p><div class=verse-container id=cnd10:11.21><span>asaraṇato … </span></div><p><div class=verse-container id=cnd10:11.22><span>asaraṇībhūtato … </span></div><p><div class=verse-container id=cnd10:11.23><span>rittato … </span></div><p><div class=verse-container id=cnd10:11.24><span>tucchato … </span></div><p><div class=verse-container id=cnd10:11.25><span>suññato … </span></div><p><div class=verse-container id=cnd10:11.26><span>anattato … </span></div><p><div class=verse-container id=cnd10:11.27><span>ādīnavato … </span></div><p><div class=verse-container id=cnd10:11.28><span>vipariṇāmadhammato … </span></div><p><div class=verse-container id=cnd10:11.29><span>asārakato … </span></div><p><div class=verse-container id=cnd10:11.30><span>aghamūlato … </span></div><p><div class=verse-container id=cnd10:11.31><span>bhavato … </span></div><p><div class=verse-container id=cnd10:11.32><span>vibhavato … </span></div><p><div class=verse-container id=cnd10:11.33><span>sāsavato … </span></div><p><div class=verse-container id=cnd10:11.34><span>saṅkhatato … </span></div><p><div class=verse-container id=cnd10:11.35><span>mārāmisato … </span></div><p><div class=verse-container id=cnd10:11.36><span>jātidhammato … </span></div><p><div class=verse-container id=cnd10:11.37><span>jarādhammato … </span></div><p><div class=verse-container id=cnd10:11.38><span>byādhidhammato … </span></div><p><div class=verse-container id=cnd10:11.39><span>maraṇadhammato … </span></div><p><div class=verse-container id=cnd10:11.40><span>sokaparidevadukkhadomanassupāyāsadhammato … </span></div><p><div class=verse-container id=cnd10:11.41><span>samudayadhammato … </span></div><p><div class=verse-container id=cnd10:11.42><span>atthaṅgamato … </span></div><p><div class=verse-container id=cnd10:11.43><span>assādato … </span></div><p><div class=verse-container id=cnd10:11.44><span>ādīnavato … </span></div><p><div class=verse-container id=cnd10:11.45><span>nissaraṇato pekkhamāno dakkhamāno olokayamāno nijjhāyamāno upaparikkhamāno. </span></div><p><div class=verse-container id=cnd10:12.1><span>Satimāti yā sati anussati paṭissati …pe… sammāsati—</span></div><p><div class=verse-container id=cnd10:12.2><span>ayaṁ vuccati sati. </span></div><p><div class=verse-container id=cnd10:12.3><span>Imāya satiyā upeto hoti …pe… samannāgato, so vuccati satimāti—</span></div><p><div class=verse-container id=cnd10:12.4><span>ākiñcaññaṁ pekkhamāno satimā. </span></div><p><div class=verse-container id=cnd10:13.1><span>Upasīvāti bhagavāti. </span></div><p><div class=verse-container id=cnd10:13.2><span>Upasīvāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd10:13.3><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd10:13.4><span>upasīvāti bhagavā. </span></div><p><div class=verse-container id=cnd10:14.1><span>Natthīti nissāya tarassu oghanti natthi kiñcīti ākiñcaññāyatanasamāpatti. </span></div><p><div class=verse-container id=cnd10:14.2><span>Kiṅkāraṇā natthi kiñcīti ākiñcaññāyatanasamāpatti? </span></div><p><div class=verse-container id=cnd10:14.3><span>Viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, natthi kiñcīti passati. </span></div><p><div class=verse-container id=cnd10:14.4><span>Taṅkāraṇā natthi kiñcīti ākiñcaññāyatanasamāpattiṁ nissāya upanissāya ālambaṇaṁ karitvā kāmoghaṁ bhavoghaṁ diṭṭhoghaṁ avijjoghaṁ tarassu uttarassu patarassu samatikkamassu vītivattassūti—</span></div><p><div class=verse-container id=cnd10:14.5><span>natthīti nissāya tarassu oghaṁ. </span></div><p><div class=verse-container id=cnd10:15.1><span>Kāme pahāya virato kathāhīti. </span></div><p><div class=verse-container id=cnd10:15.2><span>Kāmāti uddānato dve kāmā—</span></div><p><div class=verse-container id=cnd10:15.3><span>vatthukāmā ca kilesakāmā ca …pe… </span></div><p><div class=verse-container id=cnd10:15.4><span>ime vuccanti vatthukāmā …pe… </span></div><p><div class=verse-container id=cnd10:15.5><span>ime vuccanti kilesakāmā. </span></div><p><div class=verse-container id=cnd10:15.6><span>Kāme pahāyāti vatthukāme parijānitvā kilesakāme pahāya pajahitvā vinodetvā byantīkaritvā anabhāvaṁ gametvāti—</span></div><p><div class=verse-container id=cnd10:15.7><span>kāme pahāya. </span></div><p><div class=verse-container id=cnd10:15.8><span>Virato kathāhīti kathaṅkathā vuccati vicikicchā. </span></div><p><div class=verse-container id=cnd10:15.9><span>Dukkhe kaṅkhā …pe… chambhitattaṁ cittassa manovilekho kathaṅkathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—</span></div><p><div class=verse-container id=cnd10:15.10><span>evampi virato kathāhi …pe… </span></div><p><div class=verse-container id=cnd10:15.11><span>atha vā dvattiṁsāya tiracchānakathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti evampi virato kathāhīti—</span></div><p><div class=verse-container id=cnd10:15.12><span>kāme pahāya virato kathāhi. </span></div><p><div class=verse-container id=cnd10:16.1><span>Taṇhakkhayaṁ nattamahābhipassāti. </span></div><p><div class=verse-container id=cnd10:16.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd10:16.3><span>Nattaṁ vuccati ratti. </span></div><p><div class=verse-container id=cnd10:16.4><span>Ahoti divaso. </span></div><p><div class=verse-container id=cnd10:16.5><span>Rattiñca divā ca taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ passa abhipassa dakkha olokaya nijjhāya upaparikkhāti—</span></div><p><div class=verse-container id=cnd10:16.6><span>taṇhakkhayaṁ nattamahābhipassa. </span></div><p><div class=verse-container id=cnd10:16.7><span>Tenāha bhagavā—</span></div><p><div class=verse-container id=cnd10:17.1><span>“Ākiñcaññaṁ pekkhamāno satimā, </span></div><p><div class=verse-container id=cnd10:17.2><span>(upasīvāti bhagavā) </span></div><p><div class=verse-container id=cnd10:17.3><span>Natthīti nissāya tarassu oghaṁ; </span></div><p><div class=verse-container id=cnd10:17.4><span>Kāme pahāya virato kathāhi, </span></div><p><div class=verse-container id=cnd10:17.5><span>Taṇhakkhayaṁ nattamahābhipassā”ti. </span></div><p><div class=verse-container id=cnd10:18.1><span>Sabbesu kāmesu yo vītarāgo, </span></div><p><div class=verse-container id=cnd10:18.2><span>(iccāyasmā upasīvo) </span></div><p><div class=verse-container id=cnd10:18.3><span>Ākiñcaññaṁ nissito hitvā maññaṁ; </span></div><p><div class=verse-container id=cnd10:18.4><span>Saññāvimokkhe paramedhimutto, </span></div><p><div class=verse-container id=cnd10:18.5><span>Tiṭṭhe nu so tattha anānuyāyī. </span></div><p><div class=verse-container id=cnd10:19.1><span>Sabbesu kāmesu yo vītarāgoti. </span></div><p><div class=verse-container id=cnd10:19.2><span>Sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. </span></div><p><div class=verse-container id=cnd10:19.3><span>Kāmesūti kāmāti uddānato dve kāmā—</span></div><p><div class=verse-container id=cnd10:19.4><span>vatthukāmā ca kilesakāmā ca …pe… </span></div><p><div class=verse-container id=cnd10:19.5><span>ime vuccanti vatthukāmā …pe… </span></div><p><div class=verse-container id=cnd10:19.6><span>ime vuccanti kilesakāmā. </span></div><p><div class=verse-container id=cnd10:19.7><span>Sabbesu kāmesu yo vītarāgoti. </span></div><p><div class=verse-container id=cnd10:19.8><span>Sabbesu kāmesu yo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo vikkhambhanatoti—</span></div><p><div class=verse-container id=cnd10:19.9><span>sabbesu kāmesu yo vītarāgo. </span></div><p><div class=verse-container id=cnd10:20.1><span>Iccāyasmā upasīvoti. </span></div><p><div class=verse-container id=cnd10:20.2><span>Iccāti padasandhi …pe…. </span></div><p><div class=verse-container id=cnd10:20.3><span>Āyasmāti piyavacanaṁ …pe…. </span></div><p><div class=verse-container id=cnd10:20.4><span>Upasīvoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd10:20.5><span>iccāyasmā upasīvo. </span></div><p><div class=verse-container id=cnd10:21.1><span>Ākiñcaññaṁ nissito hitvā maññanti. </span></div><p><div class=verse-container id=cnd10:21.2><span>Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti—</span></div><p><div class=verse-container id=cnd10:21.3><span>ākiñcaññaṁ nissito hitvā maññaṁ. </span></div><p><div class=verse-container id=cnd10:22.1><span>Saññāvimokkhe paramedhimuttoti saññāvimokkhā vuccanti satta saññāsamāpattiyo. </span></div><p><div class=verse-container id=cnd10:22.2><span>Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto taccarito tabbahulo taggaruko tanninno tappoṇo tappabbhāro tadadhimutto tadadhipateyyoti—</span></div><p><div class=verse-container id=cnd10:22.3><span>saññāvimokkhe paramedhimutto. </span></div><p><div class=verse-container id=cnd10:23.1><span>Tiṭṭhe nu so tattha anānuyāyīti. </span></div><p><div class=verse-container id=cnd10:23.2><span>Tiṭṭhe nūti saṁsayapucchā vimatipucchā dveḷhakapucchā anekaṁsapucchā, “evaṁ nu kho, nanu kho, kiṁ nu kho, kathaṁ nu kho”ti—</span></div><p><div class=verse-container id=cnd10:23.3><span>tiṭṭhe nu. </span></div><p><div class=verse-container id=cnd10:23.4><span>Tatthāti ākiñcaññāyatane. </span></div><p><div class=verse-container id=cnd10:23.5><span>Anānuyāyīti anānuyāyī aviccamāno avigacchamāno anantaradhāyamāno aparihāyamāno …pe…. </span></div><p><div class=verse-container id=cnd10:23.6><span>Atha vā arajjamāno adussamāno amuyhamāno akilissamānoti—</span></div><p><div class=verse-container id=cnd10:23.7><span>tiṭṭhe nu so tattha anānuyāyī. </span></div><p><div class=verse-container id=cnd10:23.8><span>Tenāha so brāhmaṇo—</span></div><p><div class=verse-container id=cnd10:24.1><span>“Sabbesu kāmesu yo vītarāgo, </span></div><p><div class=verse-container id=cnd10:24.2><span>(iccāyasmā upasīvo) </span></div><p><div class=verse-container id=cnd10:24.3><span>Ākiñcaññaṁ nissito hitvā maññaṁ; </span></div><p><div class=verse-container id=cnd10:24.4><span>Saññāvimokkhe paramedhimutto, </span></div><p><div class=verse-container id=cnd10:24.5><span>Tiṭṭhe nu so tattha anānuyāyī”ti. </span></div><p><div class=verse-container id=cnd10:25.1><span>Sabbesu kāmesu yo vītarāgo, </span></div><p><div class=verse-container id=cnd10:25.2><span>(upasīvāti bhagavā) </span></div><p><div class=verse-container id=cnd10:25.3><span>Ākiñcaññaṁ nissito hitvā maññaṁ; </span></div><p><div class=verse-container id=cnd10:25.4><span>Saññāvimokkhe paramedhimutto, </span></div><p><div class=verse-container id=cnd10:25.5><span>Tiṭṭheyya so tattha anānuyāyī. </span></div><p><div class=verse-container id=cnd10:26.1><span>Sabbesu kāmesu yo vītarāgoti. </span></div><p><div class=verse-container id=cnd10:26.2><span>Sabbesūti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. </span></div><p><div class=verse-container id=cnd10:26.3><span>Kāmesūti kāmāti uddānato dve kāmā—</span></div><p><div class=verse-container id=cnd10:26.4><span>vatthukāmā ca kilesakāmā ca …pe… </span></div><p><div class=verse-container id=cnd10:26.5><span>ime vuccanti vatthukāmā …pe… </span></div><p><div class=verse-container id=cnd10:26.6><span>ime vuccanti kilesakāmā. </span></div><p><div class=verse-container id=cnd10:26.7><span>Sabbesu kāmesu yo vītarāgoti sabbesu kāmesu yo vītarāgo …pe… </span></div><p><div class=verse-container id=cnd10:26.8><span>paṭinissaṭṭharāgo vikkhambhanatoti—</span></div><p><div class=verse-container id=cnd10:26.9><span>sabbesu kāmesu yo vītarāgo. </span></div><p><div class=verse-container id=cnd10:27.1><span>Upasīvāti bhagavāti. </span></div><p><div class=verse-container id=cnd10:27.2><span>Upasīvāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd10:27.3><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd10:27.4><span>upasīvāti bhagavā. </span></div><p><div class=verse-container id=cnd10:28.1><span>Ākiñcaññaṁ nissito hitvā maññanti. </span></div><p><div class=verse-container id=cnd10:28.2><span>Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti—</span></div><p><div class=verse-container id=cnd10:28.3><span>ākiñcaññaṁ nissito hitvā maññaṁ. </span></div><p><div class=verse-container id=cnd10:29.1><span>Saññāvimokkhe paramedhimuttoti saññāvimokkhā vuccanti satta saññāsamāpattiyo. </span></div><p><div class=verse-container id=cnd10:29.2><span>Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto …pe… </span></div><p><div class=verse-container id=cnd10:29.3><span>tadadhipateyyoti—</span></div><p><div class=verse-container id=cnd10:29.4><span>saññāvimokkhe paramedhimutto. </span></div><p><div class=verse-container id=cnd10:30.1><span>Tiṭṭheyya so tattha anānuyāyīti. </span></div><p><div class=verse-container id=cnd10:30.2><span>Tiṭṭheyyāti tiṭṭheyya saṭṭhikappasahassāni. </span></div><p><div class=verse-container id=cnd10:30.3><span>Tatthāti ākiñcaññāyatane. </span></div><p><div class=verse-container id=cnd10:30.4><span>Anānuyāyīti anānuyāyī aviccamāno avigacchamāno anantaradhāyamāno aparihāyamāno. </span></div><p><div class=verse-container id=cnd10:30.5><span>Atha vā arajjamāno adussamāno amuyhamāno akilissamānoti—</span></div><p><div class=verse-container id=cnd10:30.6><span>tiṭṭheyya so tattha anānuyāyī. </span></div><p><div class=verse-container id=cnd10:30.7><span>Tenāha bhagavā—</span></div><p><div class=verse-container id=cnd10:31.1><span>“Sabbesu kāmesu yo vītarāgo, </span></div><p><div class=verse-container id=cnd10:31.2><span>(upasīvāti bhagavā) </span></div><p><div class=verse-container id=cnd10:31.3><span>Ākiñcaññaṁ nissito hitvā maññaṁ; </span></div><p><div class=verse-container id=cnd10:31.4><span>Saññāvimokkhe paramedhimutto, </span></div><p><div class=verse-container id=cnd10:31.5><span>Tiṭṭheyya so tattha anānuyāyī”ti. </span></div><p><div class=verse-container id=cnd10:32.1><span>Tiṭṭhe ce so tattha anānuyāyī, </span></div><p><div class=verse-container id=cnd10:32.2><span>Pūgampi vassāni samantacakkhu; </span></div><p><div class=verse-container id=cnd10:32.3><span>Tattheva so sītisiyā vimutto, </span></div><p><div class=verse-container id=cnd10:32.4><span>Cavetha viññāṇaṁ tathāvidhassa. </span></div><p><div class=verse-container id=cnd10:33.1><span>Tiṭṭhe ce so tattha anānuyāyīti sace so tiṭṭheyya saṭṭhikappasahassāni. </span></div><p><div class=verse-container id=cnd10:33.2><span>Tatthāti ākiñcaññāyatane. </span></div><p><div class=verse-container id=cnd10:33.3><span>Anānuyāyīti anānuyāyī aviccamāno avigacchamāno anantaradhāyamāno aparihāyamāno. </span></div><p><div class=verse-container id=cnd10:33.4><span>Atha vā arajjamāno adussamāno amuyhamāno akilissamānoti—</span></div><p><div class=verse-container id=cnd10:33.5><span>tiṭṭhe ce so tattha anānuyāyī. </span></div><p><div class=verse-container id=cnd10:34.1><span>Pūgampi vassāni samantacakkhūti. </span></div><p><div class=verse-container id=cnd10:34.2><span>Pūgampi vassānīti pūgampi vassāni bahūni vassāni bahūni vassasatāni bahūni vassasahassāni bahūni vassasatasahassāni bahūni kappāni bahūni kappasatāni bahūni kappasahassāni bahūni kappasatasahassāni. </span></div><p><div class=verse-container id=cnd10:34.3><span>Samantacakkhūti samantacakkhu vuccati sabbaññutañāṇaṁ …pe… </span></div><p><div class=verse-container id=cnd10:34.4><span>tathāgato tena samantacakkhūti—</span></div><p><div class=verse-container id=cnd10:34.5><span>pūgampi vassāni samantacakkhu. </span></div><p><div class=verse-container id=cnd10:35.1><span>Tattheva so sītisiyā vimutto, cavetha viññāṇaṁ tathāvidhassāti tattheva so sītibhāvamanuppatto nicco dhuvo sassato avipariṇāmadhammo sassatisamaṁ tatheva tiṭṭheyya. </span></div><p><div class=verse-container id=cnd10:35.2><span>Atha vā tassa viññāṇaṁ caveyya ucchijjeyya nasseyya vinasseyya na bhaveyyāti punabbhavapaṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti ākiñcaññāyatanaṁ samāpannassa sassatañca ucchedañca pucchati. </span></div><p><div class=verse-container id=cnd10:35.3><span>Udāhu tattheva anupādisesāya nibbānadhātuyā parinibbāyeyya. </span></div><p><div class=verse-container id=cnd10:35.4><span>Atha vā tassa viññāṇaṁ caveyya puna paṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti, ākiñcaññāyatanaṁ upapannassa parinibbānañca paṭisandhiñca pucchati. </span></div><p><div class=verse-container id=cnd10:35.5><span>Tathāvidhassāti tathāvidhassa tādisassa tassaṇṭhitassa tappakārassa tappaṭibhāgassa ākiñcaññāyatanaṁ upapannassāti—</span></div><p><div class=verse-container id=cnd10:35.6><span>tattheva so sītisiyā vimutto, cavetha viññāṇaṁ tathāvidhassa. </span></div><p><div class=verse-container id=cnd10:35.7><span>Tenāha so brāhmaṇo—</span></div><p><div class=verse-container id=cnd10:36.1><span>“Tiṭṭhe ce so tattha anānuyāyī, </span></div><p><div class=verse-container id=cnd10:36.2><span>Pūgampi vassāni samantacakkhu; </span></div><p><div class=verse-container id=cnd10:36.3><span>Tattheva so sītisiyā vimutto, </span></div><p><div class=verse-container id=cnd10:36.4><span>Cavetha viññāṇaṁ tathāvidhassā”ti. </span></div><p><div class=verse-container id=cnd10:37.1><span>Acci yathā vātavegena khittā, </span></div><p><div class=verse-container id=cnd10:37.2><span>(upasīvāti bhagavā) </span></div><p><div class=verse-container id=cnd10:37.3><span>Atthaṁ paleti na upeti saṅkhaṁ; </span></div><p><div class=verse-container id=cnd10:37.4><span>Evaṁ munī nāmakāyā vimutto, </span></div><p><div class=verse-container id=cnd10:37.5><span>Atthaṁ paleti na upeti saṅkhaṁ. </span></div><p><div class=verse-container id=cnd10:38.1><span>Acci yathā vātavegena khittāti acci vuccati jālasikhā. </span></div><p><div class=verse-container id=cnd10:38.2><span>Vātāti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. </span></div><p><div class=verse-container id=cnd10:38.3><span>Vātavegena khittāti vātavegena khittā ukkhittā nunnā paṇunnā khambhitā vikkhambhitāti—</span></div><p><div class=verse-container id=cnd10:38.4><span>acci yathā vātavegena khittā. </span></div><p><div class=verse-container id=cnd10:38.5><span>Upasīvāti bhagavāti. </span></div><p><div class=verse-container id=cnd10:38.6><span>Upasīvāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd10:38.7><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd10:38.8><span>upasīvāti bhagavā. </span></div><p><div class=verse-container id=cnd10:39.1><span>Atthaṁ paleti na upeti saṅkhanti. </span></div><p><div class=verse-container id=cnd10:39.2><span>Atthaṁ paletīti atthaṁ paleti, atthaṁ gameti, atthaṁ gacchati nirujjhati vūpasamati paṭippassambhati. </span></div><p><div class=verse-container id=cnd10:39.3><span>Na upeti saṅkhanti saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti, “puratthimaṁ vā disaṁ gatā, pacchimaṁ vā disaṁ gatā, uttaraṁ vā disaṁ gatā, dakkhiṇaṁ vā disaṁ gatā uddhaṁ vā gatā, adho vā gatā, tiriyaṁ vā gatā, vidisaṁ vā gatā”ti, so hetu natthi, paccayo natthi, kāraṇaṁ natthi, yena saṅkhaṁ gaccheyyāti—</span></div><p><div class=verse-container id=cnd10:39.4><span>atthaṁ paleti na upeti saṅkhaṁ. </span></div><p><div class=verse-container id=cnd10:40.1><span>Evaṁ munī nāmakāyā vimuttoti. </span></div><p><div class=verse-container id=cnd10:40.2><span>Evanti opammasampaṭipādanaṁ. </span></div><p><div class=verse-container id=cnd10:40.3><span>Munīti monaṁ vuccati ñāṇaṁ …pe… saṅgajālamaticca so muni. </span></div><p><div class=verse-container id=cnd10:40.4><span>Nāmakāyā vimuttoti so muni pakatiyā pubbeva rūpakāyā vimutto. </span></div><p><div class=verse-container id=cnd10:40.5><span>Tadaṅgaṁ samatikkamā vikkhambhanappahānena pahīno. </span></div><p><div class=verse-container id=cnd10:40.6><span>Tassa munino bhavantaṁ āgamma cattāro ariyamaggā paṭiladdhā honti. </span></div><p><div class=verse-container id=cnd10:40.7><span>Catunnaṁ ariyamaggānaṁ paṭiladdhattā nāmakāyo ca rūpakāyo ca pariññātā honti. </span></div><p><div class=verse-container id=cnd10:40.8><span>Nāmakāyassa ca rūpakāyassa ca pariññātattā nāmakāyā ca rūpakāyā ca mutto vimutto suvimutto accantaanupādāvimokkhenāti—</span></div><p><div class=verse-container id=cnd10:40.9><span>evaṁ munī nāmakāyā vimutto. </span></div><p><div class=verse-container id=cnd10:41.1><span>Atthaṁ paleti na upeti saṅkhanti. </span></div><p><div class=verse-container id=cnd10:41.2><span>Atthaṁ paletīti anupādisesāya nibbānadhātuyā parinibbāyati. </span></div><p><div class=verse-container id=cnd10:41.3><span>Na upeti saṅkhanti anupādisesāya nibbānadhātuyā parinibbuto saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti—</span></div><p><div class=verse-container id=cnd10:41.4><span>khattiyoti vā brāhmaṇoti vā vessoti vā suddoti vā gahaṭṭhoti vā pabbajitoti vā devoti vā manussoti vā rūpīti vā arūpīti vā saññīti vā asaññīti vā nevasaññīnāsaññīti vā. </span></div><p><div class=verse-container id=cnd10:41.5><span>So hetu natthi paccayo natthi kāraṇaṁ natthi yena saṅkhaṁ gaccheyyāti—</span></div><p><div class=verse-container id=cnd10:41.6><span>atthaṁ paleti na upeti saṅkhaṁ. </span></div><p><div class=verse-container id=cnd10:41.7><span>Tenāha bhagavā—</span></div><p><div class=verse-container id=cnd10:42.1><span>“Acci yathā vātavegena khittā, </span></div><p><div class=verse-container id=cnd10:42.2><span>(upasīvāti bhagavā) </span></div><p><div class=verse-container id=cnd10:42.3><span>Atthaṁ paleti na upeti saṅkhaṁ; </span></div><p><div class=verse-container id=cnd10:42.4><span>Evaṁ munī nāmakāyā vimutto, </span></div><p><div class=verse-container id=cnd10:42.5><span>Atthaṁ paleti na upeti saṅkhan”ti. </span></div><p><div class=verse-container id=cnd10:43.1><span>Atthaṅgato so uda vā so natthi, </span></div><p><div class=verse-container id=cnd10:43.2><span>Udāhu ve sassatiyā arogo; </span></div><p><div class=verse-container id=cnd10:43.3><span>Taṁ me munī sādhu viyākarohi, </span></div><p><div class=verse-container id=cnd10:43.4><span>Tathā hi te vidito esa dhammo. </span></div><p><div class=verse-container id=cnd10:44.1><span>Atthaṅgato so uda vā so natthīti so atthaṅgato udāhu natthi so niruddho ucchinno vinaṭṭhoti—</span></div><p><div class=verse-container id=cnd10:44.2><span>atthaṅgato so uda vā so natthi. </span></div><p><div class=verse-container id=cnd10:45.1><span>Udāhu ve sassatiyā arogoti udāhu nicco dhuvo sassato avipariṇāmadhammo sassatisamaṁ tatheva tiṭṭheyyāti—</span></div><p><div class=verse-container id=cnd10:45.2><span>udāhu ve sassatiyā arogo. </span></div><p><div class=verse-container id=cnd10:46.1><span>Taṁ me munī sādhu viyākarohīti. </span></div><p><div class=verse-container id=cnd10:46.2><span>Tanti yaṁ pucchāmi yaṁ yācāmi yaṁ ajjhesāmi yaṁ pasādemi. </span></div><p><div class=verse-container id=cnd10:46.3><span>Munīti monaṁ vuccati ñāṇaṁ …pe… saṅgajālamaticca so muni. </span></div><p><div class=verse-container id=cnd10:46.4><span>Sādhu viyākarohīti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd10:46.5><span>taṁ me munī sādhu viyākarohi. </span></div><p><div class=verse-container id=cnd10:47.1><span>Tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti—</span></div><p><div class=verse-container id=cnd10:47.2><span>tathā hi te vidito esa dhammo. </span></div><p><div class=verse-container id=cnd10:47.3><span>Tenāha so brāhmaṇo—</span></div><p><div class=verse-container id=cnd10:48.1><span>“Atthaṅgato so uda vā so natthi, </span></div><p><div class=verse-container id=cnd10:48.2><span>Udāhu ve sassatiyā arogo; </span></div><p><div class=verse-container id=cnd10:48.3><span>Taṁ me munī sādhu viyākarohi, </span></div><p><div class=verse-container id=cnd10:48.4><span>Tathā hi te vidito esa dhammo”ti. </span></div><p><div class=verse-container id=cnd10:49.1><span>Atthaṅgatassa na pamāṇamatthi, </span></div><p><div class=verse-container id=cnd10:49.2><span>(upasīvāti bhagavā) </span></div><p><div class=verse-container id=cnd10:49.3><span>Yena naṁ vajjuṁ taṁ tassa natthi; </span></div><p><div class=verse-container id=cnd10:49.4><span>Sabbesu dhammesu samūhatesu, </span></div><p><div class=verse-container id=cnd10:49.5><span>Samūhatā vādapathāpi sabbe. </span></div><p><div class=verse-container id=cnd10:50.1><span>Atthaṅgatassa na pamāṇamatthīti atthaṅgatassa anupādisesāya nibbānadhātuyā parinibbutassa rūpapamāṇaṁ natthi, vedanāpamāṇaṁ natthi, saññāpamāṇaṁ natthi, saṅkhārapamāṇaṁ natthi, viññāṇapamāṇaṁ natthi, na atthi na saṁvijjati nupalabbhati pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhanti—</span></div><p><div class=verse-container id=cnd10:50.2><span>atthaṅgatassa na pamāṇamatthi. </span></div><p><div class=verse-container id=cnd10:50.3><span>Upasīvāti bhagavāti upasīvāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd10:50.4><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd10:50.5><span>upasīvāti bhagavā. </span></div><p><div class=verse-container id=cnd10:51.1><span>Yena naṁ vajjuṁ taṁ tassa natthīti yena taṁ rāgena vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ—</span></div><p><div class=verse-container id=cnd10:51.2><span>rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā, te abhisaṅkhārā pahīnā. </span></div><p><div class=verse-container id=cnd10:51.3><span>Abhisaṅkhārānaṁ pahīnattā gatiyā yena taṁ vadeyyuṁ—</span></div><p><div class=verse-container id=cnd10:51.4><span>nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṁ natthi yena vadeyyuṁ katheyyuṁ bhaṇeyyuṁ dīpeyyuṁ vohareyyunti—</span></div><p><div class=verse-container id=cnd10:51.5><span>yena naṁ vajjuṁ taṁ tassa natthi. </span></div><p><div class=verse-container id=cnd10:52.1><span>Sabbesu dhammesu samūhatesūti sabbesu dhammesu sabbesu khandhesu sabbesu āyatanesu sabbāsu dhātūsu sabbāsu gatīsu sabbāsu upapattīsu sabbāsu paṭisandhīsu sabbesu bhavesu sabbesu saṁsāresu sabbesu vaṭṭesu ūhatesu samūhatesu uddhatesu samuddhatesu uppāṭitesu samuppāṭitesu pahīnesu samucchinnesu vūpasantesu paṭippassaddhesu abhabbuppattikesu ñāṇagginā daḍḍhesūti—</span></div><p><div class=verse-container id=cnd10:52.2><span>sabbesu dhammesu samūhatesu. </span></div><p><div class=verse-container id=cnd10:53.1><span>Samūhatā vādapathāpi sabbeti vādapathā vuccanti kilesā ca khandhā ca abhisaṅkhārā ca. </span></div><p><div class=verse-container id=cnd10:53.2><span>Tassa vādā ca vādapathā ca adhivacanāni ca adhivacanapathā ca nirutti ca niruttipathā ca paññatti ca paññattipathā ca ūhatā samūhatā uddhatā samuddhatā uppāṭitā samuppāṭitā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span></div><p><div class=verse-container id=cnd10:53.3><span>samūhatā vādapathāpi sabbe. </span></div><p><div class=verse-container id=cnd10:53.4><span>Tenāha bhagavā—</span></div><p><div class=verse-container id=cnd10:54.1><span>“Atthaṅgatassa na pamāṇamatthi, </span></div><p><div class=verse-container id=cnd10:54.2><span>(upasīvāti bhagavā) </span></div><p><div class=verse-container id=cnd10:54.3><span>Yena naṁ vajjuṁ taṁ tassa natthi; </span></div><p><div class=verse-container id=cnd10:54.4><span>Sabbesu dhammesu samūhatesu, </span></div><p><div class=verse-container id=cnd10:54.5><span>Samūhatā vādapathāpi sabbe”ti. </span></div><p><div class=verse-container id=cnd10:55.1><span>Saha gāthāpariyosānā ye te brāhmaṇena saddhiṁ …pe… </span></div><p><div class=verse-container id=cnd10:55.2><span>pañjaliko namassamāno nisinno hoti—</span></div><p><div class=verse-container id=cnd10:55.3><span>satthā me, bhante bhagavā, sāvakohamasmīti. </span></div><p><div class=verse-container id=cnd10:55.4><span>Upasīvamāṇavapucchāniddeso chaṭṭho. </span></div><div class=flex-between><a href=/canon/en/pli/ms/sutta/kn/cnd/cnd0009.html>Previous</a><a href=/canon/en/pli/ms/sutta/kn/cnd/cnd0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>