<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0004.html>Previous</a><a href=/canon/en/pli/ms/sutta/kn/cnd/cnd0006.html>Next</a></div><p id=cnd5:0.1><span class=root>Cūḷaniddesa </span><br><p id=cnd5:0.2><span class=root>Pārāyanavagganiddesa </span><br><p id=cnd5:0.3><span class=root>Pucchāniddesa </span><br><p id=cnd5:0.4><span class="root big-bold">1. Ajitamāṇavapucchāniddesa </span><br><p id=cnd5:1.1><span class=root>Kenassu nivuto loko, </span><br><p id=cnd5:1.2><span class=root>(iccāyasmā ajito) </span><br><p id=cnd5:1.3><span class=root>Kenassu nappakāsati; </span><br><p id=cnd5:1.4><span class=root>Kissābhilepanaṁ brūsi, </span><br><p id=cnd5:1.5><span class=root>Kiṁsu tassa mahabbhayaṁ. </span><br><p id=cnd5:2.1><span class=root>Kenassu nivuto lokoti. </span><br><p id=cnd5:2.2><span class=root>Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—</span><br><p id=cnd5:2.3><span class=root>ayaṁ vuccati loko. </span><br><p id=cnd5:2.4><span class=root>Ayaṁ loko kena āvuto nivuto ovuto pihito paṭicchanno paṭikujjitoti—</span><br><p id=cnd5:2.5><span class=root>kenassu nivuto loko? </span><br><p id=cnd5:3.1><span class=root>Iccāyasmā ajitoti. </span><br><p id=cnd5:3.2><span class=root>Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ iccāti. </span><br><p id=cnd5:3.3><span class=root>Āyasmāti piyavacanaṁ garuvacanaṁ sagāravasappatissādhivacanametaṁ āyasmāti. </span><br><p id=cnd5:3.4><span class=root>Ajitoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—</span><br><p id=cnd5:3.5><span class=root>iccāyasmā ajito. </span><br><p id=cnd5:4.1><span class=root>Kenassu nappakāsatīti kena loko nappakāsati nappabhāsati na tapati na virocati na ñāyati na paññāyatīti—</span><br><p id=cnd5:4.2><span class=root>kenassu nappakāsati. </span><br><p id=cnd5:5.1><span class=root>Kissābhilepanaṁ brūsīti kiṁ lokassa lepanaṁ lagganaṁ bandhanaṁ upakkileso. </span><br><p id=cnd5:5.2><span class=root>Kena loko litto saṁlitto upalitto kiliṭṭho saṅkiliṭṭho makkhito saṁsaṭṭho laggo laggito palibuddho, brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—</span><br><p id=cnd5:5.3><span class=root>kissābhilepanaṁ brūsi. </span><br><p id=cnd5:6.1><span class=root>Kiṁsu tassa mahabbhayanti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti—</span><br><p id=cnd5:6.2><span class=root>kiṁsu tassa mahabbhayaṁ. </span><br><p id=cnd5:6.3><span class=root>Tenāha so brāhmaṇo—</span><br><p id=cnd5:7.1><span class=root>“Kenassu nivuto loko, </span><br><p id=cnd5:7.2><span class=root>(iccāyasmā ajito) </span><br><p id=cnd5:7.3><span class=root>Kenassu nappakāsati; </span><br><p id=cnd5:7.4><span class=root>Kissābhilepanaṁ brūsi, </span><br><p id=cnd5:7.5><span class=root>Kiṁsu tassa mahabbhayan”ti. </span><br><p id=cnd5:8.1><span class=root>Avijjāya nivuto loko, </span><br><p id=cnd5:8.2><span class=root>(ajitāti bhagavā) </span><br><p id=cnd5:8.3><span class=root>Vevicchā pamādā nappakāsati; </span><br><p id=cnd5:8.4><span class=root>Jappābhilepanaṁ brūmi, </span><br><p id=cnd5:8.5><span class=root>Dukkhamassa mahabbhayaṁ. </span><br><p id=cnd5:9.1><span class=root>Avijjāya nivuto lokoti. </span><br><p id=cnd5:9.2><span class=root>Avijjāti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā paṭipadāya aññāṇaṁ, pubbante aññāṇaṁ aparante aññāṇaṁ pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhaṇā apaccavekkhaṇakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ, ayaṁ vuccati—</span><br><p id=cnd5:9.3><span class=root>avijjā. </span><br><p id=cnd5:10.1><span class=root>Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—</span><br><p id=cnd5:10.2><span class=root>ayaṁ vuccati loko. </span><br><p id=cnd5:10.3><span class=root>Ayaṁ loko imāya avijjāya āvuto nivuto ovuto pihito paṭicchanno paṭikujjitoti—</span><br><p id=cnd5:10.4><span class=root>avijjāya nivuto loko. </span><br><p id=cnd5:11.1><span class=root>Ajitāti bhagavā taṁ brāhmaṇaṁ nāmena ālapati. </span><br><p id=cnd5:11.2><span class=root>Bhagavāti gāravādhivacanaṁ. </span><br><p id=cnd5:11.3><span class=root>Api ca, bhaggarāgoti bhagavā; </span><br><p id=cnd5:11.4><span class=root>bhaggadosoti bhagavā; </span><br><p id=cnd5:11.5><span class=root>bhaggamohoti bhagavā; </span><br><p id=cnd5:11.6><span class=root>bhaggamānoti bhagavā; </span><br><p id=cnd5:11.7><span class=root>bhaggadiṭṭhīti bhagavā; </span><br><p id=cnd5:11.8><span class=root>bhaggakaṇḍakoti bhagavā; </span><br><p id=cnd5:11.9><span class=root>bhaggakilesoti bhagavā; </span><br><p id=cnd5:11.10><span class=root>bhaji vibhaji pavibhaji dhammaratananti bhagavā; </span><br><p id=cnd5:11.11><span class=root>bhavānaṁ antakaroti bhagavā; </span><br><p id=cnd5:11.12><span class=root>bhāvitakāyo bhāvitasīlo bhāvitacitto bhāvitapaññoti bhagavā; </span><br><p id=cnd5:11.13><span class=root>bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā; </span><br><p id=cnd5:11.14><span class=root>bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā; </span><br><p id=cnd5:11.15><span class=root>bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā; </span><br><p id=cnd5:11.16><span class=root>bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā; </span><br><p id=cnd5:11.17><span class=root>bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā; </span><br><p id=cnd5:11.18><span class=root>bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā; </span><br><p id=cnd5:11.19><span class=root>bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā; </span><br><p id=cnd5:11.20><span class=root>bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā; </span><br><p id=cnd5:11.21><span class=root>bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. </span><br><p id=cnd5:11.22><span class=root>Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ bhagavāti—</span><br><p id=cnd5:11.23><span class=root>ajitāti bhagavā. </span><br><p id=cnd5:12.1><span class=root>Vevicchā pamādā nappakāsatīti. </span><br><p id=cnd5:12.2><span class=root>Vevicchaṁ vuccati pañca macchariyāni—</span><br><p id=cnd5:12.3><span class=root>āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. </span><br><p id=cnd5:12.4><span class=root>Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—</span><br><p id=cnd5:12.5><span class=root>idaṁ vuccati macchariyaṁ. </span><br><p id=cnd5:12.6><span class=root>Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ, gāho vuccati macchariyaṁ. </span><br><p id=cnd5:12.7><span class=root>Pamādo vattabbo—</span><br><p id=cnd5:12.8><span class=root>kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo. </span><br><p id=cnd5:12.9><span class=root>Yo evarūpo pamādo pamajjanā pamajjitattaṁ—</span><br><p id=cnd5:12.10><span class=root>ayaṁ vuccati pamādo. </span><br><p id=cnd5:12.11><span class=root>Vevicchā pamādā nappakāsatīti iminā ca macchariyena iminā ca pamādena loko nappakāsati nappabhāsati na tapati na virocati na ñāyati na paññāyatīti—</span><br><p id=cnd5:12.12><span class=root>vevicchā pamādā nappakāsati. </span><br><p id=cnd5:13.1><span class=root>Jappābhilepanaṁ brūmīti jappā vuccati taṇhā. </span><br><p id=cnd5:13.2><span class=root>Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ—</span><br><p id=cnd5:13.3><span class=root>ayaṁ vuccati jappā. </span><br><p id=cnd5:13.4><span class=root>Lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto kiliṭṭho saṅkiliṭṭho makkhito saṁsaṭṭho laggo laggito palibuddhoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd5:13.5><span class=root>jappābhilepanaṁ brūmi. </span><br><p id=cnd5:14.1><span class=root>Dukkhamassa mahabbhayanti. </span><br><p id=cnd5:14.2><span class=root>Dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ gabbhokkantimūlakaṁ dukkhaṁ gabbhaṭṭhitimūlakaṁ dukkhaṁ gabbhavuṭṭhānamūlakaṁ dukkhaṁ jātassūpanibandhakaṁ dukkhaṁ jātassa parādheyyakaṁ dukkhaṁ attūpakkamaṁ dukkhaṁ parūpakkamaṁ dukkhaṁ saṅkhāradukkhaṁ vipariṇāmadukkhaṁ cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṁ madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ mātumaraṇaṁ dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ dukkhaṁ sīlabyasanaṁ dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati. </span><br><p id=cnd5:14.3><span class=root>Atthaṅgamato nirodho paññāyati. </span><br><p id=cnd5:14.4><span class=root>Kammasannissito vipāko, vipākasannissitaṁ kammaṁ, nāmasannissitaṁ rūpaṁ rūpasannissitaṁ nāmaṁ, jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ—</span><br><p id=cnd5:14.5><span class=root>idaṁ vuccati dukkhaṁ. </span><br><p id=cnd5:14.6><span class=root>Idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti—</span><br><p id=cnd5:14.7><span class=root>dukkhamassa mahabbhayaṁ. </span><br><p id=cnd5:14.8><span class=root>Tenāha bhagavā—</span><br><p id=cnd5:15.1><span class=root>“Avijjāya nivuto loko, </span><br><p id=cnd5:15.2><span class=root>(ajitāti bhagavā) </span><br><p id=cnd5:15.3><span class=root>Vevicchā pamādā nappakāsati; </span><br><p id=cnd5:15.4><span class=root>Jappābhilepanaṁ brūmi, </span><br><p id=cnd5:15.5><span class=root>Dukkhamassa mahabbhayan”ti. </span><br><p id=cnd5:16.1><span class=root>Savanti sabbadhi sotā, </span><br><p id=cnd5:16.2><span class=root>(iccāyasmā ajito) </span><br><p id=cnd5:16.3><span class=root>Sotānaṁ kiṁ nivāraṇaṁ; </span><br><p id=cnd5:16.4><span class=root>Sotānaṁ saṁvaraṁ brūhi, </span><br><p id=cnd5:16.5><span class=root>Kena sotā pidhiyyare. </span><br><p id=cnd5:17.1><span class=root>Savanti sabbadhi sotāti. </span><br><p id=cnd5:17.2><span class=root>Sotāti taṇhāsoto diṭṭhisoto kilesasoto duccaritasoto avijjāsoto. </span><br><p id=cnd5:17.3><span class=root>Sabbadhīti sabbesu āyatanesu. </span><br><p id=cnd5:17.4><span class=root>Savantīti savanti āsavanti sandanti pavattanti. </span><br><p id=cnd5:17.5><span class=root>Cakkhuto rūpe savanti āsavanti sandanti pavattanti. </span><br><p id=cnd5:17.6><span class=root>Sotato sadde savanti … </span><br><p id=cnd5:17.7><span class=root>ghānato gandhe savanti … </span><br><p id=cnd5:17.8><span class=root>jivhāto rase savanti … </span><br><p id=cnd5:17.9><span class=root>kāyato phoṭṭhabbe savanti … </span><br><p id=cnd5:17.10><span class=root>manato dhamme savanti āsavanti sandanti pavattanti. </span><br><p id=cnd5:17.11><span class=root>Cakkhuto rūpataṇhā savanti āsavanti sandanti pavattanti. </span><br><p id=cnd5:17.12><span class=root>Sotato saddataṇhā savanti āsavanti sandanti pavattanti. </span><br><p id=cnd5:17.13><span class=root>Ghānato gandhataṇhā savanti … </span><br><p id=cnd5:17.14><span class=root>jivhāto rasataṇhā savanti … </span><br><p id=cnd5:17.15><span class=root>kāyato phoṭṭhabbataṇhā savanti … </span><br><p id=cnd5:17.16><span class=root>manato dhammataṇhā savanti āsavanti sandanti pavattantīti—</span><br><p id=cnd5:17.17><span class=root>savanti sabbadhi sotā. </span><br><p id=cnd5:18.1><span class=root>Iccāyasmā ajitoti. </span><br><p id=cnd5:18.2><span class=root>Iccāti padasandhi …pe… padānupubbatāpetaṁ iccāti …pe… </span><br><p id=cnd5:18.3><span class=root>iccāyasmā ajito. </span><br><p id=cnd5:19.1><span class=root>Sotānaṁ kiṁ nivāraṇanti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti—</span><br><p id=cnd5:19.2><span class=root>sotānaṁ kiṁ nivāraṇaṁ. </span><br><p id=cnd5:20.1><span class=root>Sotānaṁ saṁvaraṁ brūhīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd5:20.2><span class=root>sotānaṁ saṁvaraṁ brūhi. </span><br><p id=cnd5:21.1><span class=root>Kena sotā pidhiyyareti kena sotā pidhīyanti pacchijjanti na savanti na āsavanti na sandanti nappavattantīti—</span><br><p id=cnd5:21.2><span class=root>kena sotā pidhiyyare. </span><br><p id=cnd5:21.3><span class=root>Tenāha so brāhmaṇo—</span><br><p id=cnd5:22.1><span class=root>“Savanti sabbadhi sotā, </span><br><p id=cnd5:22.2><span class=root>(iccāyasmā ajito) </span><br><p id=cnd5:22.3><span class=root>Sotānaṁ kiṁ nivāraṇaṁ; </span><br><p id=cnd5:22.4><span class=root>Sotānaṁ saṁvaraṁ brūhi, </span><br><p id=cnd5:22.5><span class=root>Kena sotā pidhiyyare”. </span><br><p id=cnd5:23.1><span class=root>Yāni sotāni lokasmiṁ, </span><br><p id=cnd5:23.2><span class=root>(ajitāti bhagavā) </span><br><p id=cnd5:23.3><span class=root>Sati tesaṁ nivāraṇaṁ; </span><br><p id=cnd5:23.4><span class=root>Sotānaṁ saṁvaraṁ brūmi, </span><br><p id=cnd5:23.5><span class=root>Paññāyete pidhiyyare. </span><br><p id=cnd5:24.1><span class=root>Yāni sotāni lokasminti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhajitāni uttānīkatāni pakāsitāni, seyyathidaṁ—</span><br><p id=cnd5:24.2><span class=root>taṇhāsoto diṭṭhisoto kilesasoto duccaritasoto avijjāsoto. </span><br><p id=cnd5:24.3><span class=root>Lokasminti apāyaloke manussaloke devaloke khandhaloke dhātuloke āyatanaloketi—</span><br><p id=cnd5:24.4><span class=root>yāni sotāni lokasmiṁ. </span><br><p id=cnd5:24.5><span class=root>Ajitāti bhagavā taṁ brāhmaṇaṁ nāmena ālapati. </span><br><p id=cnd5:25.1><span class=root>Sati tesaṁ nivāraṇanti. </span><br><p id=cnd5:25.2><span class=root>Satīti yā sati anussati paṭissati sati saraṇatā dhāraṇatā apilāpanatā asammussanatā, sati satindriyaṁ satibalaṁ sammāsati satisambojjhaṅgo ekāyanamaggo—</span><br><p id=cnd5:25.3><span class=root>ayaṁ vuccati sati. </span><br><p id=cnd5:25.4><span class=root>Nivāraṇanti āvaraṇaṁ nīvaraṇaṁ saṁvaraṇaṁ rakkhanaṁ gopananti—</span><br><p id=cnd5:25.5><span class=root>sati tesaṁ nivāraṇaṁ. </span><br><p id=cnd5:26.1><span class=root>Sotānaṁ saṁvaraṁ brūmīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi …pe… uttānīkaromi pakāsemīti—</span><br><p id=cnd5:26.2><span class=root>sotānaṁ saṁvaraṁ brūmi. </span><br><p id=cnd5:27.1><span class=root>Paññāyete pidhiyyareti. </span><br><p id=cnd5:27.2><span class=root>Paññāti yā paññā pajānanā …pe… amoho dhammavicayo sammādiṭṭhi. </span><br><p id=cnd5:27.3><span class=root>Paññāyete pidhiyyareti—</span><br><p id=cnd5:27.4><span class=root>paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.5><span class=root>“Sabbe saṅkhārā aniccā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.6><span class=root>“Sabbe saṅkhārā dukkhā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.7><span class=root>“Sabbe saṅkhārā anattā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.8><span class=root>“Avijjāpaccayā saṅkhārā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.9><span class=root>“Saṅkhārapaccayā viññāṇan”ti … </span><br><p id=cnd5:27.10><span class=root>“viññāṇapaccayā nāmarūpan”ti … </span><br><p id=cnd5:27.11><span class=root>“nāmarūpapaccayā saḷāyatanan”ti … </span><br><p id=cnd5:27.12><span class=root>“saḷāyatanapaccayā phasso”ti … </span><br><p id=cnd5:27.13><span class=root>“phassapaccayā vedanā”ti … </span><br><p id=cnd5:27.14><span class=root>“vedanāpaccayā taṇhā”ti … </span><br><p id=cnd5:27.15><span class=root>“taṇhāpaccayā upādānan”ti … </span><br><p id=cnd5:27.16><span class=root>“upādānapaccayā bhavo”ti … </span><br><p id=cnd5:27.17><span class=root>“bhavapaccayā jātī”ti … </span><br><p id=cnd5:27.18><span class=root>“jātipaccayā jarāmaraṇan”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.19><span class=root>“Avijjānirodhā saṅkhāranirodho”ti … </span><br><p id=cnd5:27.20><span class=root>“saṅkhāranirodhā viññāṇanirodho”ti … </span><br><p id=cnd5:27.21><span class=root>“viññāṇanirodhā nāmarūpanirodho”ti … </span><br><p id=cnd5:27.22><span class=root>“nāmarūpanirodhā saḷāyatananirodho”ti … </span><br><p id=cnd5:27.23><span class=root>“saḷāyatananirodhā phassanirodho”ti … </span><br><p id=cnd5:27.24><span class=root>“phassanirodhā vedanānirodho”ti … </span><br><p id=cnd5:27.25><span class=root>“vedanānirodhā taṇhānirodho”ti … </span><br><p id=cnd5:27.26><span class=root>“taṇhānirodhā upādānanirodho”ti … </span><br><p id=cnd5:27.27><span class=root>“upādānanirodhā bhavanirodho”ti … </span><br><p id=cnd5:27.28><span class=root>“bhavanirodhā jātinirodho”ti … </span><br><p id=cnd5:27.29><span class=root>“jātinirodhā jarāmaraṇanirodho”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.30><span class=root>“Idaṁ dukkhan”ti … </span><br><p id=cnd5:27.31><span class=root>“ayaṁ dukkhasamudayo”ti … </span><br><p id=cnd5:27.32><span class=root>“ayaṁ dukkhanirodho”ti … </span><br><p id=cnd5:27.33><span class=root>“ayaṁ dukkhanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.34><span class=root>“Ime dhammā āsavā”ti … </span><br><p id=cnd5:27.35><span class=root>“ayaṁ āsavasamudayo”ti … </span><br><p id=cnd5:27.36><span class=root>“ayaṁ āsavanirodho”ti … </span><br><p id=cnd5:27.37><span class=root>“ayaṁ āsavanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.38><span class=root>“Ime dhammā abhiññeyyā”ti … </span><br><p id=cnd5:27.39><span class=root>“ime dhammā pariññeyyā”ti … </span><br><p id=cnd5:27.40><span class=root>“ime dhammā pahātabbā”ti … </span><br><p id=cnd5:27.41><span class=root>“ime dhammā bhāvetabbā”ti … </span><br><p id=cnd5:27.42><span class=root>“ime dhammā sacchikātabbā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.43><span class=root>Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca jānato passato paññāyete sotā pidhīyanti pacchijjanti na savanti na āsavanti na sandanti nappavattanti. </span><br><p id=cnd5:27.44><span class=root>Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato … </span><br><p id=cnd5:27.45><span class=root>catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato … </span><br><p id=cnd5:27.46><span class=root>“yaṁ kiñci samudayadhammaṁ sabbaṁ taṁ nirodhadhamman”ti jānato passato paññāyete sotā pidhīyanti pacchijjanti na savanti na āsavanti na sandanti nappavattantīti—</span><br><p id=cnd5:27.47><span class=root>paññāyete pidhiyyare. </span><br><p id=cnd5:27.48><span class=root>Tenāha bhagavā—</span><br><p id=cnd5:28.1><span class=root>“Yāni sotāni lokasmiṁ, </span><br><p id=cnd5:28.2><span class=root>(ajitāti bhagavā) </span><br><p id=cnd5:28.3><span class=root>Sati tesaṁ nivāraṇaṁ; </span><br><p id=cnd5:28.4><span class=root>Sotānaṁ saṁvaraṁ brūmi, </span><br><p id=cnd5:28.5><span class=root>Paññāyete pidhiyyare”ti. </span><br><p id=cnd5:29.1><span class=root>Paññā ceva sati cāpi, </span><br><p id=cnd5:29.2><span class=root>(iccāyasmā ajito) </span><br><p id=cnd5:29.3><span class=root>Nāmarūpañca mārisa; </span><br><p id=cnd5:29.4><span class=root>Etaṁ me puṭṭho pabrūhi, </span><br><p id=cnd5:29.5><span class=root>Katthetaṁ uparujjhati. </span><br><p id=cnd5:30.1><span class=root>Paññā ceva sati cāpīti. </span><br><p id=cnd5:30.2><span class=root>Paññāti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi. </span><br><p id=cnd5:30.3><span class=root>Satīti yā sati anussati …pe… </span><br><p id=cnd5:30.4><span class=root>sammāsatīti—</span><br><p id=cnd5:30.5><span class=root>paññā ceva sati cāpi, iccāyasmā ajito. </span><br><p id=cnd5:31.1><span class=root>Nāmarūpañca mārisāti. </span><br><p id=cnd5:31.2><span class=root>Nāmanti cattāro arūpino khandhā. </span><br><p id=cnd5:31.3><span class=root>Rūpanti cattāro ca mahābhūtā catunnañca mahābhūtānaṁ upādāyarūpaṁ. </span><br><p id=cnd5:31.4><span class=root>Mārisāti piyavacanaṁ garuvacanaṁ sagāravasappatissādhivacanametaṁ mārisāti—</span><br><p id=cnd5:31.5><span class=root>nāmarūpañca mārisa. </span><br><p id=cnd5:32.1><span class=root>Etaṁ me puṭṭho pabrūhīti. </span><br><p id=cnd5:32.2><span class=root>Etaṁ meti yaṁ pucchāmi yaṁ yācāmi yaṁ ajjhesāmi yaṁ pasādemi. </span><br><p id=cnd5:32.3><span class=root>Puṭṭhoti pucchito yācito ajjhesito pasādito. </span><br><p id=cnd5:32.4><span class=root>Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd5:32.5><span class=root>etaṁ me puṭṭho pabrūhi. </span><br><p id=cnd5:33.1><span class=root>Katthetaṁ uparujjhatīti. </span><br><p id=cnd5:33.2><span class=root>Katthetaṁ nirujjhati vūpasammati atthaṁ gacchati paṭippassambhatīti—</span><br><p id=cnd5:33.3><span class=root>katthetaṁ uparujjhati. </span><br><p id=cnd5:33.4><span class=root>Tenāha so brāhmaṇo—</span><br><p id=cnd5:34.1><span class=root>“Paññā ceva sati cāpi, </span><br><p id=cnd5:34.2><span class=root>(iccāyasmā ajito) </span><br><p id=cnd5:34.3><span class=root>Nāmarūpañca mārisa; </span><br><p id=cnd5:34.4><span class=root>Etaṁ me puṭṭho pabrūhi, </span><br><p id=cnd5:34.5><span class=root>Katthetaṁ uparujjhatī”ti. </span><br><p id=cnd5:35.1><span class=root>Yametaṁ pañhaṁ apucchi, </span><br><p id=cnd5:35.2><span class=root>ajita taṁ vadāmi te; </span><br><p id=cnd5:35.3><span class=root>Yattha nāmañca rūpañca, </span><br><p id=cnd5:35.4><span class=root>asesaṁ uparujjhati; </span><br><p id=cnd5:35.5><span class=root>Viññāṇassa nirodhena, </span><br><p id=cnd5:35.6><span class=root>etthetaṁ uparujjhati. </span><br><p id=cnd5:36.1><span class=root>Yametaṁ pañhaṁ apucchīti. </span><br><p id=cnd5:36.2><span class=root>Yametanti paññañca satiñca nāmarūpañca. </span><br><p id=cnd5:36.3><span class=root>Apucchīti apucchasi yācasi ajjhesasi pasādesīti—</span><br><p id=cnd5:36.4><span class=root>yametaṁ pañhaṁ apucchi. </span><br><p id=cnd5:37.1><span class=root>Ajita taṁ vadāmi teti. </span><br><p id=cnd5:37.2><span class=root>Ajitāti bhagavā taṁ brāhmaṇaṁ nāmena ālapati. </span><br><p id=cnd5:37.3><span class=root>Tanti paññañca satiñca nāmarūpañca. </span><br><p id=cnd5:37.4><span class=root>Vadāmīti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd5:37.5><span class=root>ajita taṁ vadāmi te. </span><br><p id=cnd5:38.1><span class=root>Yattha nāmañca rūpañca, asesaṁ uparujjhatīti nāmanti cattāro arūpino khandhā. </span><br><p id=cnd5:38.2><span class=root>Rūpanti cattāro ca mahābhūtā catunnañca mahābhūtānaṁ upādāyarūpaṁ. </span><br><p id=cnd5:38.3><span class=root>Asesanti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ asesanti. </span><br><p id=cnd5:38.4><span class=root>Uparujjhatīti nirujjhati vūpasammati atthaṁ gacchati paṭippassambhatīti. </span><br><p id=cnd5:38.5><span class=root>Yattha nāmañca rūpañca asesaṁ uparujjhati. </span><br><p id=cnd5:39.1><span class=root>Viññāṇassa nirodhena, etthetaṁ uparujjhatīti sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. </span><br><p id=cnd5:39.2><span class=root>Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu bhavesu ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. </span><br><p id=cnd5:39.3><span class=root>Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā vā arūpadhātuyā vā ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. </span><br><p id=cnd5:39.4><span class=root>Arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti. </span><br><p id=cnd5:39.5><span class=root>Arahato anupādisesāya nibbānadhātuyā parinibbāyantassa carimaviññāṇassa nirodhena paññā ca sati ca nāmañca rūpañca, etthete nirujjhanti vūpasammanti atthaṁ gacchanti paṭippassambhantīti—</span><br><p id=cnd5:39.6><span class=root>viññāṇassa nirodhena, etthetaṁ uparujjhati. </span><br><p id=cnd5:39.7><span class=root>Tenāha bhagavā—</span><br><p id=cnd5:40.1><span class=root>“Yametaṁ pañhaṁ apucchi, </span><br><p id=cnd5:40.2><span class=root>ajita taṁ vadāmi te; </span><br><p id=cnd5:40.3><span class=root>Yattha nāmañca rūpañca, </span><br><p id=cnd5:40.4><span class=root>asesaṁ uparujjhati; </span><br><p id=cnd5:40.5><span class=root>Viññāṇassa nirodhena, </span><br><p id=cnd5:40.6><span class=root>etthetaṁ uparujjhatī”ti. </span><br><p id=cnd5:41.1><span class=root>Ye ca saṅkhātadhammāse, </span><br><p id=cnd5:41.2><span class=root>ye ca sekhā puthū idha; </span><br><p id=cnd5:41.3><span class=root>Tesaṁ me nipako iriyaṁ, </span><br><p id=cnd5:41.4><span class=root>puṭṭho pabrūhi mārisa. </span><br><p id=cnd5:42.1><span class=root>Ye ca saṅkhātadhammāseti saṅkhātadhammā vuccanti arahanto khīṇāsavā. </span><br><p id=cnd5:42.2><span class=root>Kiṅkāraṇā saṅkhātadhammā vuccanti arahanto khīṇāsavā? </span><br><p id=cnd5:42.3><span class=root>Te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd5:42.4><span class=root>“Sabbe saṅkhārā aniccā”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd5:42.5><span class=root>“Sabbe saṅkhārā dukkhā”ti saṅkhātadhammā …pe… </span><br><p id=cnd5:42.6><span class=root>“sabbe dhammā anattā”ti saṅkhātadhammā … </span><br><p id=cnd5:42.7><span class=root>“avijjāpaccayā saṅkhārā”ti saṅkhātadhammā … </span><br><p id=cnd5:42.8><span class=root>“yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd5:42.9><span class=root>Atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā. </span><br><p id=cnd5:42.10><span class=root>Atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante ṭhitā upapattipariyante ṭhitā paṭisandhipariyante ṭhitā bhavapariyante ṭhitā saṁsārapariyante ṭhitā vaṭṭapariyante ṭhitā antime bhave ṭhitā antime samussaye ṭhitā antimadehadharā arahanto. </span><br><p id=cnd5:43.1><span class=root>Tesaṁ cāyaṁ pacchimako, </span><br><p id=cnd5:43.2><span class=root>Carimoyaṁ samussayo; </span><br><p id=cnd5:43.3><span class=root>Jātimaraṇasaṁsāro, </span><br><p id=cnd5:43.4><span class=root>Natthi nesaṁ punabbhavoti. </span><br><p id=cnd5:44.1><span class=root>Taṅkāraṇā saṅkhātadhammā vuccanti arahanto khīṇāsavāti. </span><br><p id=cnd5:44.2><span class=root>Ye ca saṅkhātadhammāse, ye ca sekhā puthū idhāti. </span><br><p id=cnd5:44.3><span class=root>Sekhāti kiṅkāraṇā vuccanti sekhā? </span><br><p id=cnd5:44.4><span class=root>Sikkhantīti sekhā. </span><br><p id=cnd5:44.5><span class=root>Kiñca sikkhanti? </span><br><p id=cnd5:44.6><span class=root>Adhisīlampi sikkhanti, adhicittampi sikkhanti, adhipaññampi sikkhanti. </span><br><p id=cnd5:45.1><span class=root>Katamā adhisīlasikkhā? </span><br><p id=cnd5:45.2><span class=root>Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. </span><br><p id=cnd5:45.3><span class=root>Khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—</span><br><p id=cnd5:45.4><span class=root>ayaṁ adhisīlasikkhā. </span><br><p id=cnd5:46.1><span class=root>Katamā adhicittasikkhā? </span><br><p id=cnd5:46.2><span class=root>Idha bhikkhu vivicceva kāmehi …pe… paṭhamaṁ jhānaṁ … </span><br><p id=cnd5:46.3><span class=root>dutiyaṁ jhānaṁ … </span><br><p id=cnd5:46.4><span class=root>tatiyaṁ jhānaṁ … </span><br><p id=cnd5:46.5><span class=root>catutthaṁ jhānaṁ upasampajja viharati—</span><br><p id=cnd5:46.6><span class=root>ayaṁ adhicittasikkhā. </span><br><p id=cnd5:47.1><span class=root>Katamā adhipaññāsikkhā? </span><br><p id=cnd5:47.2><span class=root>Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. </span><br><p id=cnd5:47.3><span class=root>So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti …pe… </span><br><p id=cnd5:47.4><span class=root>“ayaṁ dukkhanirodho”ti … </span><br><p id=cnd5:47.5><span class=root>“ayaṁ dukkhanirodhagāminī paṭipadā”ti yathābhūtaṁ pajānāti. </span><br><p id=cnd5:47.6><span class=root>“Ime āsavā”ti …pe… </span><br><p id=cnd5:47.7><span class=root>“ayaṁ āsavasamudayo”ti … </span><br><p id=cnd5:47.8><span class=root>“ayaṁ āsavanirodho”ti … </span><br><p id=cnd5:47.9><span class=root>“ayaṁ āsavanirodhagāminī paṭipadā”ti yathābhūtaṁ pajānāti. </span><br><p id=cnd5:47.10><span class=root>“Ayaṁ adhipaññāsikkhā” … </span><br><p id=cnd5:47.11><span class=root>imā tisso sikkhāyo āvajjantā sikkhanti jānantā sikkhanti passantā sikkhanti cittaṁ adhiṭṭhahantā sikkhanti saddhāya adhimuccantā sikkhanti vīriyaṁ paggaṇhantā sikkhanti satiṁ upaṭṭhapentā sikkhanti cittaṁ samādahantā sikkhanti paññāya pajānantā sikkhanti abhiññeyyaṁ abhijānantā sikkhanti pariññeyyaṁ parijānantā sikkhanti pahātabbaṁ pajahantā sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti ācaranti samācaranti samādāya vattanti. </span><br><p id=cnd5:47.12><span class=root>Taṅkāraṇā vuccanti—</span><br><p id=cnd5:47.13><span class=root>sekhā. </span><br><p id=cnd5:47.14><span class=root>Puthūti bahukā. </span><br><p id=cnd5:47.15><span class=root>Ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca. </span><br><p id=cnd5:47.16><span class=root>Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloketi—</span><br><p id=cnd5:47.17><span class=root>ye ca sekhā puthū idha. </span><br><p id=cnd5:48.1><span class=root>Tesaṁ me nipako iriyaṁ, puṭṭho pabrūhi mārisāti tvampi nipako paṇḍito paññavā buddhimā ñāṇī medhāvī. </span><br><p id=cnd5:48.2><span class=root>Tesaṁ saṅkhātadhammānañca sekkhānañca iriyaṁ cariyaṁ vuttiṁ pavattiṁ ācaraṁ gocaraṁ vihāraṁ paṭipadaṁ. </span><br><p id=cnd5:48.3><span class=root>Puṭṭhoti pucchito yācito ajjhesito pasādito. </span><br><p id=cnd5:48.4><span class=root>Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span><br><p id=cnd5:48.5><span class=root>Mārisāti piyavacanaṁ garuvacanaṁ sagāravasappatissādhivacanametaṁ mārisāti—</span><br><p id=cnd5:48.6><span class=root>tesaṁ me nipako iriyaṁ, puṭṭho pabrūhi mārisa. </span><br><p id=cnd5:48.7><span class=root>Tenāha so brāhmaṇo—</span><br><p id=cnd5:49.1><span class=root>“Ye ca saṅkhātadhammāse, </span><br><p id=cnd5:49.2><span class=root>ye ca sekhā puthū idha; </span><br><p id=cnd5:49.3><span class=root>Tesaṁ me nipako iriyaṁ, </span><br><p id=cnd5:49.4><span class=root>puṭṭho pabrūhi mārisā”ti. </span><br><p id=cnd5:50.1><span class=root>Kāmesu nābhigijjheyya, </span><br><p id=cnd5:50.2><span class=root>manasānāvilo siyā; </span><br><p id=cnd5:50.3><span class=root>Kusalo sabbadhammānaṁ, </span><br><p id=cnd5:50.4><span class=root>sato bhikkhu paribbaje. </span><br><p id=cnd5:51.1><span class=root>Kāmesu nābhigijjheyyāti. </span><br><p id=cnd5:51.2><span class=root>Kāmāti uddānato dve kāmā—</span><br><p id=cnd5:51.3><span class=root>vatthukāmā ca kilesakāmā ca. </span><br><p id=cnd5:51.4><span class=root>Katame vatthukāmā? </span><br><p id=cnd5:51.5><span class=root>Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca—</span><br><p id=cnd5:51.6><span class=root>yaṁ kiñci rajanīyavatthu vatthukāmā. </span><br><p id=cnd5:52.1><span class=root>Api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā kāmā, hīnā kāmā majjhimā kāmā paṇītā kāmā, āpāyikā kāmā mānusikā kāmā dibbā kāmā, paccupaṭṭhitā kāmā, nimmitā kāmā paranimmitā kāmā, pariggahitā kāmā apariggahitā kāmā, mamāyitā kāmā amamāyitā kāmā, sabbepi kāmāvacarā dhammā, sabbepi rūpāvacarā dhammā, sabbepi arūpāvacarā dhammā, taṇhāvatthukā taṇhārammaṇā, kāmanīyaṭṭhena rajanīyaṭṭhena madanīyaṭṭhena ramaṇīyaṭṭhena kāmā. </span><br><p id=cnd5:52.2><span class=root>Ime vuccanti vatthukāmā. </span><br><p id=cnd5:53.1><span class=root>Katame kilesakāmā? </span><br><p id=cnd5:53.2><span class=root>Chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo, yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmagedho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ—</span><br><p id=cnd5:54.1><span class=root>Addasaṁ kāma te mūlaṁ, </span><br><p id=cnd5:54.2><span class=root>saṅkappā kāma jāyasi; </span><br><p id=cnd5:54.3><span class=root>Na taṁ saṅkappayissāmi, </span><br><p id=cnd5:54.4><span class=root>evaṁ kāma na hehisīti. </span><br><p id=cnd5:55.1><span class=root>Ime vuccanti kilesakāmā. </span><br><p id=cnd5:55.2><span class=root>Gedho vuccati taṇhā, yo rāgo sārāgo …pe… abhijjhā lobho akusalamūlaṁ. </span><br><p id=cnd5:55.3><span class=root>Kāmesu nābhigijjheyyāti kilesakāmena vatthukāmesu nābhigijjheyya na paligijjheyya na palibundheyya agiddho assa agadhito amucchito anajjhosanno vītagedho vigatagedho cattagedho vantagedho muttagedho pahīnagedho paṭinissaṭṭhagedho vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā vihareyyāti—</span><br><p id=cnd5:55.4><span class=root>kāmesu nābhigijjheyya. </span><br><p id=cnd5:56.1><span class=root>Manasānāvilo siyāti. </span><br><p id=cnd5:56.2><span class=root>Manoti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. </span><br><p id=cnd5:56.3><span class=root>Kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. </span><br><p id=cnd5:56.4><span class=root>Vacīduccaritena …pe… </span><br><p id=cnd5:56.5><span class=root>manoduccaritena … </span><br><p id=cnd5:56.6><span class=root>rāgena … </span><br><p id=cnd5:56.7><span class=root>dosena … </span><br><p id=cnd5:56.8><span class=root>mohena … </span><br><p id=cnd5:56.9><span class=root>kodhena … </span><br><p id=cnd5:56.10><span class=root>upanāhena … </span><br><p id=cnd5:56.11><span class=root>makkhena … </span><br><p id=cnd5:56.12><span class=root>paḷāsena … </span><br><p id=cnd5:56.13><span class=root>issāya … </span><br><p id=cnd5:56.14><span class=root>macchariyena … </span><br><p id=cnd5:56.15><span class=root>māyāya … </span><br><p id=cnd5:56.16><span class=root>sāṭheyyena … </span><br><p id=cnd5:56.17><span class=root>thambhena … </span><br><p id=cnd5:56.18><span class=root>sārambhena … </span><br><p id=cnd5:56.19><span class=root>mānena … </span><br><p id=cnd5:56.20><span class=root>atimānena … </span><br><p id=cnd5:56.21><span class=root>madena … </span><br><p id=cnd5:56.22><span class=root>pamādena … </span><br><p id=cnd5:56.23><span class=root>sabbakilesehi … </span><br><p id=cnd5:56.24><span class=root>sabbaduccaritehi … </span><br><p id=cnd5:56.25><span class=root>sabbaḍāhehi … </span><br><p id=cnd5:56.26><span class=root>sabbapariḷāhehi … </span><br><p id=cnd5:56.27><span class=root>sabbasantāpehi … </span><br><p id=cnd5:56.28><span class=root>sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ. </span><br><p id=cnd5:56.29><span class=root>Manasānāvilo siyāti cittena anāvilo siyā—</span><br><p id=cnd5:56.30><span class=root>aluḷito anerito aghaṭṭito acalito abhanto vūpasanto āvilakare kilese jaheyya pajaheyya vinodeyya byantīkareyya anabhāvaṁ gameyya, āvilakarehi kilesehi ca ārato virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—</span><br><p id=cnd5:56.31><span class=root>manasānāvilo siyā. </span><br><p id=cnd5:57.1><span class=root>Kusalo sabbadhammānanti “sabbe saṅkhārā aniccā”ti kusalo sabbadhammānaṁ, </span><br><p id=cnd5:57.2><span class=root>“sabbe saṅkhārā dukkhā”ti kusalo sabbadhammānaṁ, </span><br><p id=cnd5:57.3><span class=root>“sabbe dhammā anattā”ti kusalo sabbadhammānaṁ, “avijjāpaccayā saṅkhārā”ti kusalo sabbadhammānaṁ …pe… </span><br><p id=cnd5:57.4><span class=root>“yaṁ kiñci samudayadhammaṁ sabbaṁ taṁ nirodhadhamman”ti kusalo sabbadhammānaṁ. </span><br><p id=cnd5:57.5><span class=root>Evampi kusalo sabbadhammānaṁ. </span><br><p id=cnd5:58.1><span class=root>Atha vā aniccato kusalo sabbadhammānaṁ, dukkhato …pe… </span><br><p id=cnd5:58.2><span class=root>rogato … </span><br><p id=cnd5:58.3><span class=root>gaṇḍato … </span><br><p id=cnd5:58.4><span class=root>sallato … </span><br><p id=cnd5:58.5><span class=root>aghato … </span><br><p id=cnd5:58.6><span class=root>ābādhato … </span><br><p id=cnd5:58.7><span class=root>parato … </span><br><p id=cnd5:58.8><span class=root>palokato … </span><br><p id=cnd5:58.9><span class=root>ītito … </span><br><p id=cnd5:58.10><span class=root>upaddavato … </span><br><p id=cnd5:58.11><span class=root>bhayato … </span><br><p id=cnd5:58.12><span class=root>upasaggato … </span><br><p id=cnd5:58.13><span class=root>calato … </span><br><p id=cnd5:58.14><span class=root>pabhaṅguto … </span><br><p id=cnd5:58.15><span class=root>addhuvato … </span><br><p id=cnd5:58.16><span class=root>atāṇato … </span><br><p id=cnd5:58.17><span class=root>aleṇato … </span><br><p id=cnd5:58.18><span class=root>asaraṇato … </span><br><p id=cnd5:58.19><span class=root>asaraṇībhūtato … </span><br><p id=cnd5:58.20><span class=root>rittato … </span><br><p id=cnd5:58.21><span class=root>tucchato … </span><br><p id=cnd5:58.22><span class=root>suññato … </span><br><p id=cnd5:58.23><span class=root>anattato … </span><br><p id=cnd5:58.24><span class=root>ādīnavato … </span><br><p id=cnd5:58.25><span class=root>vipariṇāmadhammato … </span><br><p id=cnd5:58.26><span class=root>asārakato … </span><br><p id=cnd5:58.27><span class=root>aghamūlato … </span><br><p id=cnd5:58.28><span class=root>vadhakato … </span><br><p id=cnd5:58.29><span class=root>vibhavato … </span><br><p id=cnd5:58.30><span class=root>sāsavato … </span><br><p id=cnd5:58.31><span class=root>saṅkhatato … </span><br><p id=cnd5:58.32><span class=root>mārāmisato … </span><br><p id=cnd5:58.33><span class=root>jātidhammato … </span><br><p id=cnd5:58.34><span class=root>jarādhammato … </span><br><p id=cnd5:58.35><span class=root>byādhidhammato … </span><br><p id=cnd5:58.36><span class=root>maraṇadhammato … </span><br><p id=cnd5:58.37><span class=root>sokaparidevadukkhadomanassupāyāsadhammato … </span><br><p id=cnd5:58.38><span class=root>saṅkilesikadhammato … </span><br><p id=cnd5:58.39><span class=root>samudayato … </span><br><p id=cnd5:58.40><span class=root>atthaṅgamato … </span><br><p id=cnd5:58.41><span class=root>assādato … </span><br><p id=cnd5:58.42><span class=root>ādīnavato … </span><br><p id=cnd5:58.43><span class=root>nissaraṇato kusalo sabbadhammānaṁ. </span><br><p id=cnd5:58.44><span class=root>Evampi kusalo sabbadhammānaṁ. </span><br><p id=cnd5:59.1><span class=root>Atha vā khandhakusalo dhātukusalo āyatanakusalo paṭiccasamuppādakusalo satipaṭṭhānakusalo sammappadhānakusalo iddhipādakusalo indriyakusalo balakusalo bojjhaṅgakusalo maggakusalo phalakusalo nibbānakusalo. </span><br><p id=cnd5:59.2><span class=root>Evampi kusalo sabbadhammānaṁ. </span><br><p id=cnd5:60.1><span class=root>Atha vā sabbadhammā vuccanti dvādasāyatanāni—</span><br><p id=cnd5:60.2><span class=root>cakkhu ceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca. </span><br><p id=cnd5:60.3><span class=root>Yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṅkato āyatiṁ anuppādadhammo, ettāvatāpi kusalo sabbadhammānanti—</span><br><p id=cnd5:60.4><span class=root>kusalo sabbadhammānaṁ. </span><br><p id=cnd5:61.1><span class=root>Sato bhikkhu paribbajeti. </span><br><p id=cnd5:61.2><span class=root>Satoti catūhi kāraṇehi sato—</span><br><p id=cnd5:61.3><span class=root>kāye kāyānupassanāsatipaṭṭhānaṁ bhāvento sato, </span><br><p id=cnd5:61.4><span class=root>vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato. </span><br><p id=cnd5:62.1><span class=root>Aparehipi catūhi kāraṇehi sato—</span><br><p id=cnd5:62.2><span class=root>asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ dhammānaṁ hatattā sato, satinimittānaṁ dhammānaṁ asammuṭṭhattā sato. </span><br><p id=cnd5:63.1><span class=root>Aparehipi catūhi kāraṇehi sato—</span><br><p id=cnd5:63.2><span class=root>satiyā samannāgatattā sato, satiyā vasitattā sato, satiyā pāguññena samannāgatattā sato, satiyā apaccorohaṇatāya sato. </span><br><p id=cnd5:64.1><span class=root>Aparehipi catūhi kāraṇehi sato—</span><br><p id=cnd5:64.2><span class=root>satiyā samannāgatattā sato, santattā sato, samitattā sato, santadhammasamannāgatattā sato. </span><br><p id=cnd5:64.3><span class=root>Buddhānussatiyā sato, dhammānussatiyā sato, saṅghānussatiyā sato, sīlānussatiyā sato, cāgānussatiyā sato, devatānussatiyā sato, ānāpānassatiyā sato, maraṇassatiyā sato, kāyagatāsatiyā sato, upasamānussatiyā sato. </span><br><p id=cnd5:64.4><span class=root>Yā sati anussati …pe… sammāsati satisambojjhaṅgo ekāyanamaggo, ayaṁ vuccati sati. </span><br><p id=cnd5:64.5><span class=root>Imāya satiyā upeto hoti samupeto upāgato samupāgato upapanno samupapanno samannāgato, so vuccati sato. </span><br><p id=cnd5:64.6><span class=root>Bhikkhūti sattannaṁ dhammānaṁ bhinnattā bhikkhu—</span><br><p id=cnd5:64.7><span class=root>sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. </span><br><p id=cnd5:64.8><span class=root>Bhinnā honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā. </span><br><p id=cnd5:65.1><span class=root>Pajjena katena attanā, </span><br><p id=cnd5:65.2><span class=root>(sabhiyāti bhagavā) </span><br><p id=cnd5:65.3><span class=root>Parinibbānagato vitiṇṇakaṅkho; </span><br><p id=cnd5:65.4><span class=root>Vibhavañca bhavañca vippahāya, </span><br><p id=cnd5:65.5><span class=root>Vusitavā khīṇapunabbhavo sa bhikkhūti. </span><br><p id=cnd5:66.1><span class=root>Sato bhikkhu paribbajeti sato bhikkhu paribbaje, sato gaccheyya, sato tiṭṭheyya, sato nisīdeyya, sato seyyaṁ kappeyya, sato abhikkameyya, sato paṭikkameyya, sato ālokeyya, sato vilokeyya, sato samiñjeyya, sato pasāreyya, sato saṅghāṭipattacīvaraṁ dhāreyya, sato careyya vihareyya iriyeyya vatteyya pāleyya yapeyya yāpeyyāti—</span><br><p id=cnd5:66.2><span class=root>sato bhikkhu paribbaje. </span><br><p id=cnd5:66.3><span class=root>Tenāha bhagavā—</span><br><p id=cnd5:67.1><span class=root>“Kāmesu nābhigijjheyya, </span><br><p id=cnd5:67.2><span class=root>manasānāvilo siyā; </span><br><p id=cnd5:67.3><span class=root>Kusalo sabbadhammānaṁ, </span><br><p id=cnd5:67.4><span class=root>sato bhikkhu paribbaje”ti. </span><br><p id=cnd5:68.1><span class=root>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—</span><br><p id=cnd5:68.2><span class=root>“yaṁ kiñci samudayadhammaṁ sabbaṁ taṁ nirodhadhamman”ti. </span><br><p id=cnd5:68.3><span class=root>Tassa brāhmaṇassa anupādāya āsavehi cittaṁ vimucci. </span><br><p id=cnd5:68.4><span class=root>Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā, bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—</span><br><p id=cnd5:68.5><span class=root>“satthā me bhante bhagavā, sāvakohamasmī”ti. </span><br><p id=cnd5:68.6><span class=root>Ajitamāṇavapucchāniddeso paṭhamo. </span><br></main><footer class="container footer"><small><a href=/about/>Contact info</a></small></footer>