<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0016.html>Previous</a><a href=/canon/en/pli/ms/sutta/kn/cnd/cnd0018.html>Next</a></div><p><div class=verse-container id=cnd17:0.1><span>Cūḷaniddesa </span></div><p><div class=verse-container id=cnd17:0.2><span>Pārāyanavagganiddesa </span></div><p><div class=verse-container id=cnd17:0.3><span>Pucchāniddesa </span></div><p><div class=verse-container id=cnd17:0.4><span class=big-bold>13. Udayamāṇavapucchāniddesa </span></div><p><div class=verse-container id=cnd17:1.1><span>Jhāyiṁ virajamāsīnaṁ, </span></div><p><div class=verse-container id=cnd17:1.2><span>(iccāyasmā udayo) </span></div><p><div class=verse-container id=cnd17:1.3><span>Katakiccaṁ anāsavaṁ; </span></div><p><div class=verse-container id=cnd17:1.4><span>Pāraguṁ sabbadhammānaṁ, </span></div><p><div class=verse-container id=cnd17:1.5><span>Atthi pañhena āgamaṁ; </span></div><p><div class=verse-container id=cnd17:1.6><span>Aññāvimokkhaṁ pabrūhi, </span></div><p><div class=verse-container id=cnd17:1.7><span>Avijjāya pabhedanaṁ. </span></div><p><div class=verse-container id=cnd17:2.1><span>Jhāyiṁ virajamāsīnanti. </span></div><p><div class=verse-container id=cnd17:2.2><span>Jhāyinti jhāyī bhagavā. </span></div><p><div class=verse-container id=cnd17:2.3><span>Paṭhamenapi jhānena jhāyī, dutiyenapi jhānena jhāyī, tatiyenapi jhānena jhāyī, catutthenapi jhānena jhāyī, savitakkasavicārenapi jhānena jhāyī, avitakkavicāramattenapi jhānena jhāyī, avitakkaavicārenapi jhānena jhāyī, sappītikenapi jhānena jhāyī, nippītikenapi jhānena jhāyī, sātasahagatenapi jhānena jhāyī, upekkhāsahagatenapi jhānena jhāyī, suññatenapi jhānena jhāyī, animittenapi jhānena jhāyī, appaṇihitenapi jhānena jhāyī, lokiyenapi jhānena jhāyī, lokuttarenapi jhānena jhāyī jhānarato ekattamanuyutto sadatthagarukoti—</span></div><p><div class=verse-container id=cnd17:2.4><span>jhāyiṁ. </span></div><p><div class=verse-container id=cnd17:2.5><span>Virajanti rāgo rajo, doso rajo, moho rajo, kodho rajo, upanāho rajo …pe… sabbākusalābhisaṅkhārā rajā. </span></div><p><div class=verse-container id=cnd17:2.6><span>Te rajā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd17:2.7><span>Tasmā buddho arajo virajo nirajo rajāpagato rajavippahīno rajavippayutto sabbarajavītivatto. </span></div><p><div class=verse-container id=cnd17:3.1><span>Rāgo rajo na ca pana reṇu vuccati, </span></div><p><div class=verse-container id=cnd17:3.2><span>Rāgassetaṁ adhivacanaṁ rajoti; </span></div><p><div class=verse-container id=cnd17:3.3><span>Etaṁ rajaṁ vippajahitvā cakkhumā, </span></div><p><div class=verse-container id=cnd17:3.4><span>Tasmā jino vigatarajoti vuccati. </span></div><p><div class=verse-container id=cnd17:4.1><span>Doso rajo na ca pana reṇu vuccati, </span></div><p><div class=verse-container id=cnd17:4.2><span>Dosassetaṁ adhivacanaṁ rajoti; </span></div><p><div class=verse-container id=cnd17:4.3><span>Etaṁ rajaṁ vippajahitvā cakkhumā, </span></div><p><div class=verse-container id=cnd17:4.4><span>Tasmā jino vigatarajoti vuccati. </span></div><p><div class=verse-container id=cnd17:5.1><span>Moho rajo na ca pana reṇu vuccati, </span></div><p><div class=verse-container id=cnd17:5.2><span>Mohassetaṁ adhivacanaṁ rajoti; </span></div><p><div class=verse-container id=cnd17:5.3><span>Etaṁ rajaṁ vippajahitvā cakkhumā, </span></div><p><div class=verse-container id=cnd17:5.4><span>Tasmā jino vigatarajoti vuccatīti. </span></div><p><div class=verse-container id=cnd17:6.1><span>—virajaṁ …pe…. </span></div><p><div class=verse-container id=cnd17:6.2><span>Āsīnanti nisinno bhagavā pāsāṇake cetiyeti—</span></div><p><div class=verse-container id=cnd17:6.3><span>āsīno. </span></div><p><div class=verse-container id=cnd17:7.1><span>Nagassa passe āsīnaṁ, </span></div><p><div class=verse-container id=cnd17:7.2><span>muniṁ dukkhassa pāraguṁ; </span></div><p><div class=verse-container id=cnd17:7.3><span>Sāvakā payirupāsanti, </span></div><p><div class=verse-container id=cnd17:7.4><span>tevijjā maccuhāyinoti. </span></div><p><div class=verse-container id=cnd17:8.1><span>Evampi bhagavā āsīno. </span></div><p><div class=verse-container id=cnd17:8.2><span>Atha vā bhagavā sabbossukkapaṭippassaddhattā āsīno vutthavāso ciṇṇacaraṇo …pe… jātimaraṇasaṁsāro natthi tassa punabbhavoti. </span></div><p><div class=verse-container id=cnd17:8.3><span>Evampi bhagavā āsīnoti—</span></div><p><div class=verse-container id=cnd17:8.4><span>jhāyiṁ virajamāsīnaṁ. </span></div><p><div class=verse-container id=cnd17:9.1><span>Iccāyasmā udayoti. </span></div><p><div class=verse-container id=cnd17:9.2><span>Iccāti padasandhi …pe… </span></div><p><div class=verse-container id=cnd17:9.3><span>āyasmāti piyavacanaṁ …pe… </span></div><p><div class=verse-container id=cnd17:9.4><span>udayoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd17:9.5><span>iccāyasmā udayo. </span></div><p><div class=verse-container id=cnd17:10.1><span>Katakiccaṁ anāsavanti buddhassa bhagavato kiccākiccaṁ karaṇīyākaraṇīyaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. </span></div><p><div class=verse-container id=cnd17:10.2><span>Tasmā buddho katakicco. </span></div><p><div class=verse-container id=cnd17:11.1><span>Yassa ca visatā natthi, </span></div><p><div class=verse-container id=cnd17:11.2><span>chinnasotassa bhikkhuno; </span></div><p><div class=verse-container id=cnd17:11.3><span>Kiccākiccappahīnassa, </span></div><p><div class=verse-container id=cnd17:11.4><span>pariḷāho na vijjatīti. </span></div><p><div class=verse-container id=cnd17:12.1><span>Katakiccaṁ anāsavanti. </span></div><p><div class=verse-container id=cnd17:12.2><span>Āsavāti cattāro āsavā—</span></div><p><div class=verse-container id=cnd17:12.3><span>kāmāsavo, bhavāsavo, diṭṭhāsavo, avijjāsavo. </span></div><p><div class=verse-container id=cnd17:12.4><span>Te āsavā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd17:12.5><span>Tasmā buddho anāsavoti—</span></div><p><div class=verse-container id=cnd17:12.6><span>katakiccaṁ anāsavaṁ. </span></div><p><div class=verse-container id=cnd17:13.1><span>Pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū. </span></div><p><div class=verse-container id=cnd17:13.2><span>Abhiññāpāragū sabbadhammānaṁ, pariññāpāragū sabbadukkhānaṁ, pahānapāragū sabbakilesānaṁ, bhāvanāpāragū catunnaṁ maggānaṁ, sacchikiriyāpāragū nirodhassa, samāpattipāragū sabbasamāpattīnaṁ. </span></div><p><div class=verse-container id=cnd17:13.3><span>So vasippatto pāramippatto ariyasmiṁ sīlasmiṁ; </span></div><p><div class=verse-container id=cnd17:13.4><span>vasippatto pāramippatto ariyasmiṁ samādhismiṁ; </span></div><p><div class=verse-container id=cnd17:13.5><span>vasippatto pāramippatto ariyāya paññāya; </span></div><p><div class=verse-container id=cnd17:13.6><span>vasippatto pāramippatto ariyāya vimuttiyā. </span></div><p><div class=verse-container id=cnd17:13.7><span>So pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. </span></div><p><div class=verse-container id=cnd17:13.8><span>So vuttavāso ciṇṇacaraṇo …pe… jātimaraṇasaṁsāro natthi tassa punabbhavoti—</span></div><p><div class=verse-container id=cnd17:13.9><span>pāraguṁ sabbadhammānaṁ. </span></div><p><div class=verse-container id=cnd17:14.1><span>Atthi pañhena āgamanti pañhena atthiko āgatomhi, pañhaṁ pucchitukāmo āgatomhi, pañhaṁ sotukāmo āgatomhīti, evampi atthi pañhena āgamaṁ. </span></div><p><div class=verse-container id=cnd17:14.2><span>Atha vā pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti, evampi atthi pañhena āgamaṁ. </span></div><p><div class=verse-container id=cnd17:14.3><span>Atha vā pañhāgamo tuyhaṁ atthi, tvampi pahu tvamasi alamatto mayā pucchitaṁ kathetuṁ visajjetuṁ, vahassetaṁ bhāranti, evampi atthi pañhena āgamaṁ. </span></div><p><div class=verse-container id=cnd17:15.1><span>Aññāvimokkhaṁ pabrūhīti aññāvimokkho vuccati arahattavimokkho. </span></div><p><div class=verse-container id=cnd17:15.2><span>Arahattavimokkhaṁ pabrūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd17:15.3><span>aññāvimokkhaṁ pabrūhi. </span></div><p><div class=verse-container id=cnd17:16.1><span>Avijjāya pabhedananti avijjāya bhedanaṁ pabhedanaṁ pahānaṁ vūpasamaṁ paṭinissaggaṁ paṭippassaddhaṁ amataṁ nibbānanti—</span></div><p><div class=verse-container id=cnd17:16.2><span>avijjāya pabhedanaṁ. </span></div><p><div class=verse-container id=cnd17:16.3><span>Tenāha so brāhmaṇo—</span></div><p><div class=verse-container id=cnd17:17.1><span>“Jhāyiṁ virajamāsīnaṁ, </span></div><p><div class=verse-container id=cnd17:17.2><span>(iccāyasmā udayo) </span></div><p><div class=verse-container id=cnd17:17.3><span>Katakiccaṁ anāsavaṁ; </span></div><p><div class=verse-container id=cnd17:17.4><span>Pāraguṁ sabbadhammānaṁ, </span></div><p><div class=verse-container id=cnd17:17.5><span>Atthi pañhena āgamaṁ; </span></div><p><div class=verse-container id=cnd17:17.6><span>Aññāvimokkhaṁ pabrūhi, </span></div><p><div class=verse-container id=cnd17:17.7><span>Avijjāya pabhedanan”ti. </span></div><p><div class=verse-container id=cnd17:18.1><span>Pahānaṁ kāmacchandānaṁ, </span></div><p><div class=verse-container id=cnd17:18.2><span>(udayāti bhagavā) </span></div><p><div class=verse-container id=cnd17:18.3><span>Domanassāna cūbhayaṁ; </span></div><p><div class=verse-container id=cnd17:18.4><span>Thinassa ca panūdanaṁ, </span></div><p><div class=verse-container id=cnd17:18.5><span>Kukkuccānaṁ nivāraṇaṁ. </span></div><p><div class=verse-container id=cnd17:19.1><span>Pahānaṁ kāmacchandānanti. </span></div><p><div class=verse-container id=cnd17:19.2><span>Chandoti yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. </span></div><p><div class=verse-container id=cnd17:19.3><span>Pahānaṁ kāmacchandānanti kāmacchandānaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd17:19.4><span>pahānaṁ kāmacchandānaṁ. </span></div><p><div class=verse-container id=cnd17:19.5><span>Udayāti bhagavāti. </span></div><p><div class=verse-container id=cnd17:19.6><span>Udayāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd17:19.7><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd17:19.8><span>udayāti bhagavā. </span></div><p><div class=verse-container id=cnd17:20.1><span>Domanassāna cūbhayanti. </span></div><p><div class=verse-container id=cnd17:20.2><span>Domanassāti yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ, cetosamphassajā asātā dukkhā vedanā. </span></div><p><div class=verse-container id=cnd17:20.3><span>Domanassāna cūbhayanti kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd17:20.4><span>domanassāna cūbhayaṁ. </span></div><p><div class=verse-container id=cnd17:21.1><span>Thinassa ca panūdananti. </span></div><p><div class=verse-container id=cnd17:21.2><span>Thinanti yā cittassa akalyatā akammaññatā olīyanā sallīyanā līnā līyanā līyitattaṁ thinaṁ thiyanā thiyitattaṁ cittassa. </span></div><p><div class=verse-container id=cnd17:21.3><span>Panūdananti thinassa ca panūdanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd17:21.4><span>thinassa ca panūdanaṁ. </span></div><p><div class=verse-container id=cnd17:22.1><span>Kukkuccānaṁ nivāraṇanti. </span></div><p><div class=verse-container id=cnd17:22.2><span>Kukkuccanti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ. </span></div><p><div class=verse-container id=cnd17:22.3><span>Akappiye kappiyasaññitā, kappiye akappiyasaññitā …pe… </span></div><p><div class=verse-container id=cnd17:22.4><span>avajje vajjasaññitā, vajje avajjasaññitā. </span></div><p><div class=verse-container id=cnd17:22.5><span>Yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho, idaṁ vuccati kukkuccaṁ. </span></div><p><div class=verse-container id=cnd17:22.6><span>Api ca dvīhi kāraṇehi uppajjati kukkuccaṁ cetaso vippaṭisāro manovilekho—</span></div><p><div class=verse-container id=cnd17:22.7><span>katattā ca akatattā ca. </span></div><p><div class=verse-container id=cnd17:22.8><span>Kathaṁ katattā ca akatattā ca uppajjati kukkuccaṁ cetaso vippaṭisāro manovilekho? </span></div><p><div class=verse-container id=cnd17:22.9><span>“Kataṁ me kāyaduccaritaṁ, akataṁ me kāyasucaritan”ti uppajjati kukkuccaṁ cetaso vippaṭisāro manovilekho. </span></div><p><div class=verse-container id=cnd17:22.10><span>“Kataṁ me vacīduccaritaṁ, akataṁ me vacīsucaritan”ti …pe… </span></div><p><div class=verse-container id=cnd17:22.11><span>“kataṁ me manoduccaritaṁ, akataṁ me manosucaritan”ti …pe… </span></div><p><div class=verse-container id=cnd17:22.12><span>“kato me pāṇātipāto, akatā me pāṇātipātā veramaṇī”ti …pe… </span></div><p><div class=verse-container id=cnd17:22.13><span>“kataṁ me adinnādānaṁ, akatā me adinnādānā veramaṇī”ti …pe… </span></div><p><div class=verse-container id=cnd17:22.14><span>“kato me kāmesumicchācāro, akatā me kāmesumicchācārā veramaṇī”ti …pe… </span></div><p><div class=verse-container id=cnd17:22.15><span>“kato me musāvādo, akatā me musāvādā veramaṇī”ti …pe… </span></div><p><div class=verse-container id=cnd17:22.16><span>“katā me pisuṇā vācā, akatā me pisuṇāya vācāya veramaṇī”ti …pe… </span></div><p><div class=verse-container id=cnd17:22.17><span>“katā me pharusā vācā, akatā me pharusāya vācāya veramaṇī”ti …pe… </span></div><p><div class=verse-container id=cnd17:22.18><span>“kato me samphappalāpo, akatā me samphappalāpā veramaṇī”ti …pe… </span></div><p><div class=verse-container id=cnd17:22.19><span>“katā me abhijjhā, akatā me anabhijjhā”ti …pe… </span></div><p><div class=verse-container id=cnd17:22.20><span>“kato me byāpādo, akato me abyāpādo”ti …pe… </span></div><p><div class=verse-container id=cnd17:22.21><span>“katā me micchādiṭṭhi, akatā me sammādiṭṭhī”ti, uppajjati kukkuccaṁ cetaso vippaṭisāro manovilekho. </span></div><p><div class=verse-container id=cnd17:22.22><span>Evaṁ katattā ca akatattā ca uppajjati kukkuccaṁ cetaso vippaṭisāro manovilekho. </span></div><p><div class=verse-container id=cnd17:23.1><span>Atha vā “sīlesumhi aparipūrakārī”ti uppajjati kukkuccaṁ cetaso vippaṭisāro manovilekho; </span></div><p><div class=verse-container id=cnd17:23.2><span>“indriyesumhi aguttadvāro”ti …pe… </span></div><p><div class=verse-container id=cnd17:23.3><span>“bhojane amattaññumhī”ti … </span></div><p><div class=verse-container id=cnd17:23.4><span>“jāgariyaṁ ananuyuttomhī”ti … </span></div><p><div class=verse-container id=cnd17:23.5><span>“na satisampajaññena samannāgatomhī”ti … </span></div><p><div class=verse-container id=cnd17:23.6><span>“abhāvitā me cattāro satipaṭṭhānāti, cattāro sammappadhānāti cattāro iddhipādāti, pañcindriyānīti, pañca balānīti, satta bojjhaṅgāti, ariyo aṭṭhaṅgiko maggo”ti … </span></div><p><div class=verse-container id=cnd17:23.7><span>“dukkhaṁ me apariññātaṁ, samudayo me appahīno, maggo me abhāvito, nirodho me asacchikato”ti uppajjati kukkuccaṁ cetaso vippaṭisāro manovilekho. </span></div><p><div class=verse-container id=cnd17:24.1><span>Kukkuccānaṁ nivāraṇanti kukkuccānaṁ āvaraṇaṁ nīvaraṇaṁ pahānaṁ upasamaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd17:24.2><span>kukkuccānaṁ nivāraṇaṁ. </span></div><p><div class=verse-container id=cnd17:24.3><span>Tenāha bhagavā—</span></div><p><div class=verse-container id=cnd17:25.1><span>“Pahānaṁ kāmacchandānaṁ, </span></div><p><div class=verse-container id=cnd17:25.2><span>(udayāti bhagavā) </span></div><p><div class=verse-container id=cnd17:25.3><span>Domanassāna cūbhayaṁ; </span></div><p><div class=verse-container id=cnd17:25.4><span>Thinassa ca panūdanaṁ, </span></div><p><div class=verse-container id=cnd17:25.5><span>Kukkuccānaṁ nivāraṇan”ti. </span></div><p><div class=verse-container id=cnd17:26.1><span>Upekkhāsatisaṁsuddhaṁ, </span></div><p><div class=verse-container id=cnd17:26.2><span>dhammatakkapurejavaṁ; </span></div><p><div class=verse-container id=cnd17:26.3><span>Aññāvimokkhaṁ pabrūmi, </span></div><p><div class=verse-container id=cnd17:26.4><span>avijjāya pabhedanaṁ. </span></div><p><div class=verse-container id=cnd17:27.1><span>Upekkhāsatisaṁsuddhanti. </span></div><p><div class=verse-container id=cnd17:27.2><span>Upekkhāti yā catutthe jhāne upekkhā upekkhanā ajjhupekkhanā cittasamatā cittappassaddhatā majjhattatā cittassa. </span></div><p><div class=verse-container id=cnd17:27.3><span>Satīti yā catutthe jhāne upekkhaṁ ārabbha sati anussati …pe… sammāsati. </span></div><p><div class=verse-container id=cnd17:27.4><span>Upekkhāsatisaṁsuddhanti catutthe jhāne upekkhā ca sati ca suddhā honti visuddhā saṁsuddhā parisuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattāti—</span></div><p><div class=verse-container id=cnd17:27.5><span>upekkhāsatisaṁsuddhaṁ. </span></div><p><div class=verse-container id=cnd17:28.1><span>Dhammatakkapurejavanti dhammatakko vuccati sammāsaṅkappo. </span></div><p><div class=verse-container id=cnd17:28.2><span>So ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. </span></div><p><div class=verse-container id=cnd17:28.3><span>Atha vā dhammatakko vuccati sammādiṭṭhi. </span></div><p><div class=verse-container id=cnd17:28.4><span>Sā ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. </span></div><p><div class=verse-container id=cnd17:28.5><span>Atha vā dhammatakko vuccati catunnaṁ maggānaṁ pubbabhāgavipassanā. </span></div><p><div class=verse-container id=cnd17:28.6><span>Sā ādito hoti, purato hoti, pubbaṅgamo hoti aññāvimokkhassāti—</span></div><p><div class=verse-container id=cnd17:28.7><span>evampi dhammatakkapurejavaṁ. </span></div><p><div class=verse-container id=cnd17:29.1><span>Aññāvimokkhaṁ pabrūmīti aññāvimokkho vuccati arahattavimokkho. </span></div><p><div class=verse-container id=cnd17:29.2><span>Arahattavimokkhaṁ pabrūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span></div><p><div class=verse-container id=cnd17:29.3><span>aññāvimokkhaṁ pabrūmi. </span></div><p><div class=verse-container id=cnd17:30.1><span>Avijjāya pabhedananti. </span></div><p><div class=verse-container id=cnd17:30.2><span>Avijjāti dukkhe aññāṇaṁ …pe… avijjā moho akusalamūlaṁ. </span></div><p><div class=verse-container id=cnd17:30.3><span>Pabhedananti avijjāya pabhedanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd17:30.4><span>avijjāya pabhedanaṁ. </span></div><p><div class=verse-container id=cnd17:30.5><span>Tenāha bhagavā—</span></div><p><div class=verse-container id=cnd17:31.1><span>“Upekkhāsatisaṁsuddhaṁ, </span></div><p><div class=verse-container id=cnd17:31.2><span>dhammatakkapurejavaṁ; </span></div><p><div class=verse-container id=cnd17:31.3><span>Aññāvimokkhaṁ pabrūmi, </span></div><p><div class=verse-container id=cnd17:31.4><span>avijjāya pabhedanan”ti. </span></div><p><div class=verse-container id=cnd17:32.1><span>Kiṁsu saṁyojano loko, </span></div><p><div class=verse-container id=cnd17:32.2><span>kiṁsu tassa vicāraṇaṁ; </span></div><p><div class=verse-container id=cnd17:32.3><span>Kissassa vippahānena, </span></div><p><div class=verse-container id=cnd17:32.4><span>nibbānaṁ iti vuccati. </span></div><p><div class=verse-container id=cnd17:33.1><span>Kiṁsu saṁyojano lokoti lokassa saṁyojanaṁ lagganaṁ bandhanaṁ upakkileso. </span></div><p><div class=verse-container id=cnd17:33.2><span>Kena loko yutto payutto āyutto samāyutto laggo laggito palibuddhoti—</span></div><p><div class=verse-container id=cnd17:33.3><span>kiṁsu saṁyojano loko. </span></div><p><div class=verse-container id=cnd17:34.1><span>Kiṁsu tassa vicāraṇanti kiṁsu tassa cāraṇaṁ vicāraṇaṁ paṭivicāraṇaṁ. </span></div><p><div class=verse-container id=cnd17:34.2><span>Kena loko carati vicarati paṭivicaratīti—</span></div><p><div class=verse-container id=cnd17:34.3><span>kiṁsu tassa vicāraṇaṁ. </span></div><p><div class=verse-container id=cnd17:34.4><span>Kissassa vippahānena nibbānaṁ iti vuccatīti kissassa vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti—</span></div><p><div class=verse-container id=cnd17:34.5><span>kissassa vippahānena nibbānaṁ iti vuccati. </span></div><p><div class=verse-container id=cnd17:34.6><span>Tenāha so brāhmaṇo—</span></div><p><div class=verse-container id=cnd17:35.1><span>“Kiṁsu saṁyojano loko, </span></div><p><div class=verse-container id=cnd17:35.2><span>kiṁsu tassa vicāraṇaṁ; </span></div><p><div class=verse-container id=cnd17:35.3><span>Kissassa vippahānena, </span></div><p><div class=verse-container id=cnd17:35.4><span>nibbānaṁ iti vuccatī”ti. </span></div><p><div class=verse-container id=cnd17:36.1><span>Nandisaṁyojano loko, </span></div><p><div class=verse-container id=cnd17:36.2><span>vitakkassa vicāraṇaṁ; </span></div><p><div class=verse-container id=cnd17:36.3><span>Taṇhāya vippahānena, </span></div><p><div class=verse-container id=cnd17:36.4><span>nibbānaṁ iti vuccati. </span></div><p><div class=verse-container id=cnd17:37.1><span>Nandisaṁyojano lokoti nandī vuccati taṇhā. </span></div><p><div class=verse-container id=cnd17:37.2><span>Yo rāgo sārāgo …pe… abhijjhā lobho akusalamūlaṁ, ayaṁ vuccati nandī. </span></div><p><div class=verse-container id=cnd17:37.3><span>Yā nandī lokassa saṁyojanaṁ lagganaṁ bandhanaṁ upakkileso, imāya nandiyā loko yutto payutto āyutto samāyutto laggo laggito palibuddhoti—</span></div><p><div class=verse-container id=cnd17:37.4><span>nandisaṁyojano loko. </span></div><p><div class=verse-container id=cnd17:38.1><span>Vitakkassa vicāraṇanti. </span></div><p><div class=verse-container id=cnd17:38.2><span>Vitakkāti nava vitakkā—</span></div><p><div class=verse-container id=cnd17:38.3><span>kāmavitakko, byāpādavitakko, vihiṁsāvitakko, ñātivitakko janapadavitakko, amarāvitakko, parānudayatāpaṭisaṁyutto vitakko, lābhasakkārasilokapaṭisaṁyutto vitakko, anavaññattipaṭisaṁyutto vitakko. </span></div><p><div class=verse-container id=cnd17:38.4><span>Ime vuccanti nava vitakkā. </span></div><p><div class=verse-container id=cnd17:38.5><span>Ime nava vitakkā lokassa cāraṇā vicāraṇā paṭivicāraṇā. </span></div><p><div class=verse-container id=cnd17:38.6><span>Imehi navahi vitakkehi loko carati vicarati paṭivicaratīti—</span></div><p><div class=verse-container id=cnd17:38.7><span>vitakkassa vicāraṇaṁ. </span></div><p><div class=verse-container id=cnd17:39.1><span>Taṇhāya vippahānena nibbānaṁ iti vuccatīti. </span></div><p><div class=verse-container id=cnd17:39.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd17:39.3><span>Taṇhāya vippahānena nibbānaṁ iti vuccatīti taṇhāya vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti—</span></div><p><div class=verse-container id=cnd17:39.4><span>taṇhāya vippahānena nibbānaṁ iti vuccati. </span></div><p><div class=verse-container id=cnd17:39.5><span>Tenāha bhagavā—</span></div><p><div class=verse-container id=cnd17:40.1><span>“Nandisaṁyojano loko, </span></div><p><div class=verse-container id=cnd17:40.2><span>vitakkassa vicāraṇaṁ; </span></div><p><div class=verse-container id=cnd17:40.3><span>Taṇhāya vippahānena, </span></div><p><div class=verse-container id=cnd17:40.4><span>nibbānaṁ iti vuccatī”ti. </span></div><p><div class=verse-container id=cnd17:41.1><span>Kathaṁ satassa carato, </span></div><p><div class=verse-container id=cnd17:41.2><span>Viññāṇaṁ uparujjhati; </span></div><p><div class=verse-container id=cnd17:41.3><span>Bhagavantaṁ puṭṭhumāgamā, </span></div><p><div class=verse-container id=cnd17:41.4><span>Taṁ suṇoma vaco tava. </span></div><p><div class=verse-container id=cnd17:42.1><span>Kathaṁ satassa caratoti kathaṁ satassa sampajānassa carato viharato iriyato vattayato pālayato yapayato yāpayatoti—</span></div><p><div class=verse-container id=cnd17:42.2><span>kathaṁ satassa carato. </span></div><p><div class=verse-container id=cnd17:43.1><span>Viññāṇaṁ uparujjhatīti viññāṇaṁ nirujjhati vūpasammati atthaṁ gacchati paṭippassambhatīti—</span></div><p><div class=verse-container id=cnd17:43.2><span>viññāṇaṁ uparujjhati. </span></div><p><div class=verse-container id=cnd17:44.1><span>Bhagavantaṁ puṭṭhumāgamāti buddhaṁ bhagavantaṁ puṭṭhuṁ pucchituṁ yācituṁ ajjhesituṁ pasādetuṁ āgamhā āgatamhā upāgatamhā sampattamhā, “tayā saddhiṁ samāgatamhā”ti—</span></div><p><div class=verse-container id=cnd17:44.2><span>bhagavantaṁ puṭṭhumāgamā. </span></div><p><div class=verse-container id=cnd17:45.1><span>Taṁ suṇoma vaco tavāti. </span></div><p><div class=verse-container id=cnd17:45.2><span>Tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ suṇoma uggaṇhāma dhārema upadhārema upalakkhemāti—</span></div><p><div class=verse-container id=cnd17:45.3><span>taṁ suṇoma vaco tava. </span></div><p><div class=verse-container id=cnd17:45.4><span>Tenāha so brāhmaṇo—</span></div><p><div class=verse-container id=cnd17:46.1><span>“Kathaṁ satassa carato, </span></div><p><div class=verse-container id=cnd17:46.2><span>viññāṇaṁ uparujjhati; </span></div><p><div class=verse-container id=cnd17:46.3><span>Bhagavantaṁ puṭṭhumāgamā, </span></div><p><div class=verse-container id=cnd17:46.4><span>taṁ suṇoma vaco tavā”ti. </span></div><p><div class=verse-container id=cnd17:47.1><span>Ajjhattañca bahiddhā ca, </span></div><p><div class=verse-container id=cnd17:47.2><span>vedanaṁ nābhinandato; </span></div><p><div class=verse-container id=cnd17:47.3><span>Evaṁ satassa carato, </span></div><p><div class=verse-container id=cnd17:47.4><span>viññāṇaṁ uparujjhati. </span></div><p><div class=verse-container id=cnd17:48.1><span>Ajjhattañca bahiddhā ca vedanaṁ nābhinandatoti ajjhattaṁ vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span></div><p><div class=verse-container id=cnd17:48.2><span>bahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span></div><p><div class=verse-container id=cnd17:48.3><span>ajjhattabahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span></div><p><div class=verse-container id=cnd17:49.1><span>Ajjhattaṁ samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span></div><p><div class=verse-container id=cnd17:49.2><span>ajjhattaṁ vayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.3><span>ajjhattaṁ samudayavayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.4><span>bahiddhā samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span></div><p><div class=verse-container id=cnd17:49.5><span>bahiddhā vayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.6><span>bahiddhā samudayavayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.7><span>ajjhattabahiddhā samudayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.8><span>ajjhattabahiddhā vayadhammānupassī vedanāsu vedanānupassī viharanto …pe… </span></div><p><div class=verse-container id=cnd17:49.9><span>ajjhattabahiddhā samudayavayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span></div><p><div class=verse-container id=cnd17:49.10><span>Imehi dvādasahi ākārehi vedanāsu vedanānupassī viharanto …pe… </span></div><p><div class=verse-container id=cnd17:49.11><span>anabhāvaṁ gameti. </span></div><p><div class=verse-container id=cnd17:50.1><span>Atha vā vedanaṁ aniccato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span></div><p><div class=verse-container id=cnd17:50.2><span>Vedanaṁ dukkhato rogato gaṇḍato sallato aghato ābādhato …pe… </span></div><p><div class=verse-container id=cnd17:50.3><span>nissaraṇato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span></div><p><div class=verse-container id=cnd17:50.4><span>Imehi cattālīsāya ākārehi vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gametīti—</span></div><p><div class=verse-container id=cnd17:50.5><span>ajjhattañca bahiddhā ca vedanaṁ nābhinandato. </span></div><p><div class=verse-container id=cnd17:51.1><span>Evaṁ satassa caratoti evaṁ satassa sampajānassa carato viharato iriyato vattayato pālayato yapayato yāpayatoti—</span></div><p><div class=verse-container id=cnd17:51.2><span>evaṁ satassa carato. </span></div><p><div class=verse-container id=cnd17:52.1><span>Viññāṇaṁ uparujjhatīti puññābhisaṅkhārasahagataṁ viññāṇaṁ apuññābhisaṅkhārasahagataṁ viññāṇaṁ āneñjābhisaṅkhārasahagataṁ viññāṇaṁ nirujjhati vūpasammati atthaṁ gacchati paṭippassambhatīti—</span></div><p><div class=verse-container id=cnd17:52.2><span>viññāṇaṁ uparujjhati. </span></div><p><div class=verse-container id=cnd17:52.3><span>Tenāha bhagavā—</span></div><p><div class=verse-container id=cnd17:53.1><span>“Ajjhattañca bahiddhā ca, </span></div><p><div class=verse-container id=cnd17:53.2><span>vedanaṁ nābhinandato; </span></div><p><div class=verse-container id=cnd17:53.3><span>Evaṁ satassa carato, </span></div><p><div class=verse-container id=cnd17:53.4><span>viññāṇaṁ uparujjhatī”ti. </span></div><p><div class=verse-container id=cnd17:54.1><span>Saha gāthāpariyosānā …pe… </span></div><p><div class=verse-container id=cnd17:54.2><span>satthā me, bhante bhagavā, sāvakohamasmīti. </span></div><p><div class=verse-container id=cnd17:54.3><span>Udayamāṇavapucchāniddeso terasamo. </span></div><div class=flex-between><a href=/canon/en/pli/ms/sutta/kn/cnd/cnd0016.html>Previous</a><a href=/canon/en/pli/ms/sutta/kn/cnd/cnd0018.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>