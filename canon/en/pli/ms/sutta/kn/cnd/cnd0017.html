<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0016.html>Previous</a><a href=/canon/en/pli/ms/sutta/kn/cnd/cnd0018.html>Next</a></div><p id=cnd17:0.1><span class=root>Cūḷaniddesa </span><br><p id=cnd17:0.2><span class=root>Pārāyanavagganiddesa </span><br><p id=cnd17:0.3><span class=root>Pucchāniddesa </span><br><p id=cnd17:0.4><span class="root big-bold">13. Udayamāṇavapucchāniddesa </span><br><p id=cnd17:1.1><span class=root>Jhāyiṁ virajamāsīnaṁ, </span><br><p id=cnd17:1.2><span class=root>(iccāyasmā udayo) </span><br><p id=cnd17:1.3><span class=root>Katakiccaṁ anāsavaṁ; </span><br><p id=cnd17:1.4><span class=root>Pāraguṁ sabbadhammānaṁ, </span><br><p id=cnd17:1.5><span class=root>Atthi pañhena āgamaṁ; </span><br><p id=cnd17:1.6><span class=root>Aññāvimokkhaṁ pabrūhi, </span><br><p id=cnd17:1.7><span class=root>Avijjāya pabhedanaṁ. </span><br><p id=cnd17:2.1><span class=root>Jhāyiṁ virajamāsīnanti. </span><br><p id=cnd17:2.2><span class=root>Jhāyinti jhāyī bhagavā. </span><br><p id=cnd17:2.3><span class=root>Paṭhamenapi jhānena jhāyī, dutiyenapi jhānena jhāyī, tatiyenapi jhānena jhāyī, catutthenapi jhānena jhāyī, savitakkasavicārenapi jhānena jhāyī, avitakkavicāramattenapi jhānena jhāyī, avitakkaavicārenapi jhānena jhāyī, sappītikenapi jhānena jhāyī, nippītikenapi jhānena jhāyī, sātasahagatenapi jhānena jhāyī, upekkhāsahagatenapi jhānena jhāyī, suññatenapi jhānena jhāyī, animittenapi jhānena jhāyī, appaṇihitenapi jhānena jhāyī, lokiyenapi jhānena jhāyī, lokuttarenapi jhānena jhāyī jhānarato ekattamanuyutto sadatthagarukoti—</span><br><p id=cnd17:2.4><span class=root>jhāyiṁ. </span><br><p id=cnd17:2.5><span class=root>Virajanti rāgo rajo, doso rajo, moho rajo, kodho rajo, upanāho rajo …pe… sabbākusalābhisaṅkhārā rajā. </span><br><p id=cnd17:2.6><span class=root>Te rajā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span><br><p id=cnd17:2.7><span class=root>Tasmā buddho arajo virajo nirajo rajāpagato rajavippahīno rajavippayutto sabbarajavītivatto. </span><br><p id=cnd17:3.1><span class=root>Rāgo rajo na ca pana reṇu vuccati, </span><br><p id=cnd17:3.2><span class=root>Rāgassetaṁ adhivacanaṁ rajoti; </span><br><p id=cnd17:3.3><span class=root>Etaṁ rajaṁ vippajahitvā cakkhumā, </span><br><p id=cnd17:3.4><span class=root>Tasmā jino vigatarajoti vuccati. </span><br><p id=cnd17:4.1><span class=root>Doso rajo na ca pana reṇu vuccati, </span><br><p id=cnd17:4.2><span class=root>Dosassetaṁ adhivacanaṁ rajoti; </span><br><p id=cnd17:4.3><span class=root>Etaṁ rajaṁ vippajahitvā cakkhumā, </span><br><p id=cnd17:4.4><span class=root>Tasmā jino vigatarajoti vuccati. </span><br><p id=cnd17:5.1><span class=root>Moho rajo na ca pana reṇu vuccati, </span><br><p id=cnd17:5.2><span class=root>Mohassetaṁ adhivacanaṁ rajoti; </span><br><p id=cnd17:5.3><span class=root>Etaṁ rajaṁ vippajahitvā cakkhumā, </span><br><p id=cnd17:5.4><span class=root>Tasmā jino vigatarajoti vuccatīti. </span><br><p id=cnd17:6.1><span class=root>—virajaṁ …pe…. </span><br><p id=cnd17:6.2><span class=root>Āsīnanti nisinno bhagavā pāsāṇake cetiyeti—</span><br><p id=cnd17:6.3><span class=root>āsīno. </span><br><p id=cnd17:7.1><span class=root>Nagassa passe āsīnaṁ, </span><br><p id=cnd17:7.2><span class=root>muniṁ dukkhassa pāraguṁ; </span><br><p id=cnd17:7.3><span class=root>Sāvakā payirupāsanti, </span><br><p id=cnd17:7.4><span class=root>tevijjā maccuhāyinoti. </span><br><p id=cnd17:8.1><span class=root>Evampi bhagavā āsīno. </span><br><p id=cnd17:8.2><span class=root>Atha vā bhagavā sabbossukkapaṭippassaddhattā āsīno vutthavāso ciṇṇacaraṇo …pe… jātimaraṇasaṁsāro natthi tassa punabbhavoti. </span><br><p id=cnd17:8.3><span class=root>Evampi bhagavā āsīnoti—</span><br><p id=cnd17:8.4><span class=root>jhāyiṁ virajamāsīnaṁ. </span><br><p id=cnd17:9.1><span class=root>Iccāyasmā udayoti. </span><br><p id=cnd17:9.2><span class=root>Iccāti padasandhi …pe… </span><br><p id=cnd17:9.3><span class=root>āyasmāti piyavacanaṁ …pe… </span><br><p id=cnd17:9.4><span class=root>udayoti tassa brāhmaṇassa nāmaṁ …pe… abhilāpoti—</span><br><p id=cnd17:9.5><span class=root>iccāyasmā udayo. </span><br><p id=cnd17:10.1><span class=root>Katakiccaṁ anāsavanti buddhassa bhagavato kiccākiccaṁ karaṇīyākaraṇīyaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ. </span><br><p id=cnd17:10.2><span class=root>Tasmā buddho katakicco. </span><br><p id=cnd17:11.1><span class=root>Yassa ca visatā natthi, </span><br><p id=cnd17:11.2><span class=root>chinnasotassa bhikkhuno; </span><br><p id=cnd17:11.3><span class=root>Kiccākiccappahīnassa, </span><br><p id=cnd17:11.4><span class=root>pariḷāho na vijjatīti. </span><br><p id=cnd17:12.1><span class=root>Katakiccaṁ anāsavanti. </span><br><p id=cnd17:12.2><span class=root>Āsavāti cattāro āsavā—</span><br><p id=cnd17:12.3><span class=root>kāmāsavo, bhavāsavo, diṭṭhāsavo, avijjāsavo. </span><br><p id=cnd17:12.4><span class=root>Te āsavā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span><br><p id=cnd17:12.5><span class=root>Tasmā buddho anāsavoti—</span><br><p id=cnd17:12.6><span class=root>katakiccaṁ anāsavaṁ. </span><br><p id=cnd17:13.1><span class=root>Pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū. </span><br><p id=cnd17:13.2><span class=root>Abhiññāpāragū sabbadhammānaṁ, pariññāpāragū sabbadukkhānaṁ, pahānapāragū sabbakilesānaṁ, bhāvanāpāragū catunnaṁ maggānaṁ, sacchikiriyāpāragū nirodhassa, samāpattipāragū sabbasamāpattīnaṁ. </span><br><p id=cnd17:13.3><span class=root>So vasippatto pāramippatto ariyasmiṁ sīlasmiṁ; </span><br><p id=cnd17:13.4><span class=root>vasippatto pāramippatto ariyasmiṁ samādhismiṁ; </span><br><p id=cnd17:13.5><span class=root>vasippatto pāramippatto ariyāya paññāya; </span><br><p id=cnd17:13.6><span class=root>vasippatto pāramippatto ariyāya vimuttiyā. </span><br><p id=cnd17:13.7><span class=root>So pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. </span><br><p id=cnd17:13.8><span class=root>So vuttavāso ciṇṇacaraṇo …pe… jātimaraṇasaṁsāro natthi tassa punabbhavoti—</span><br><p id=cnd17:13.9><span class=root>pāraguṁ sabbadhammānaṁ. </span><br><p id=cnd17:14.1><span class=root>Atthi pañhena āgamanti pañhena atthiko āgatomhi, pañhaṁ pucchitukāmo āgatomhi, pañhaṁ sotukāmo āgatomhīti, evampi atthi pañhena āgamaṁ. </span><br><p id=cnd17:14.2><span class=root>Atha vā pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti, evampi atthi pañhena āgamaṁ. </span><br><p id=cnd17:14.3><span class=root>Atha vā pañhāgamo tuyhaṁ atthi, tvampi pahu tvamasi alamatto mayā pucchitaṁ kathetuṁ visajjetuṁ, vahassetaṁ bhāranti, evampi atthi pañhena āgamaṁ. </span><br><p id=cnd17:15.1><span class=root>Aññāvimokkhaṁ pabrūhīti aññāvimokkho vuccati arahattavimokkho. </span><br><p id=cnd17:15.2><span class=root>Arahattavimokkhaṁ pabrūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd17:15.3><span class=root>aññāvimokkhaṁ pabrūhi. </span><br><p id=cnd17:16.1><span class=root>Avijjāya pabhedananti avijjāya bhedanaṁ pabhedanaṁ pahānaṁ vūpasamaṁ paṭinissaggaṁ paṭippassaddhaṁ amataṁ nibbānanti—</span><br><p id=cnd17:16.2><span class=root>avijjāya pabhedanaṁ. </span><br><p id=cnd17:16.3><span class=root>Tenāha so brāhmaṇo—</span><br><p id=cnd17:17.1><span class=root>“Jhāyiṁ virajamāsīnaṁ, </span><br><p id=cnd17:17.2><span class=root>(iccāyasmā udayo) </span><br><p id=cnd17:17.3><span class=root>Katakiccaṁ anāsavaṁ; </span><br><p id=cnd17:17.4><span class=root>Pāraguṁ sabbadhammānaṁ, </span><br><p id=cnd17:17.5><span class=root>Atthi pañhena āgamaṁ; </span><br><p id=cnd17:17.6><span class=root>Aññāvimokkhaṁ pabrūhi, </span><br><p id=cnd17:17.7><span class=root>Avijjāya pabhedanan”ti. </span><br><p id=cnd17:18.1><span class=root>Pahānaṁ kāmacchandānaṁ, </span><br><p id=cnd17:18.2><span class=root>(udayāti bhagavā) </span><br><p id=cnd17:18.3><span class=root>Domanassāna cūbhayaṁ; </span><br><p id=cnd17:18.4><span class=root>Thinassa ca panūdanaṁ, </span><br><p id=cnd17:18.5><span class=root>Kukkuccānaṁ nivāraṇaṁ. </span><br><p id=cnd17:19.1><span class=root>Pahānaṁ kāmacchandānanti. </span><br><p id=cnd17:19.2><span class=root>Chandoti yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. </span><br><p id=cnd17:19.3><span class=root>Pahānaṁ kāmacchandānanti kāmacchandānaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd17:19.4><span class=root>pahānaṁ kāmacchandānaṁ. </span><br><p id=cnd17:19.5><span class=root>Udayāti bhagavāti. </span><br><p id=cnd17:19.6><span class=root>Udayāti bhagavā taṁ brāhmaṇaṁ nāmena ālapati. </span><br><p id=cnd17:19.7><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd17:19.8><span class=root>udayāti bhagavā. </span><br><p id=cnd17:20.1><span class=root>Domanassāna cūbhayanti. </span><br><p id=cnd17:20.2><span class=root>Domanassāti yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ, cetosamphassajā asātā dukkhā vedanā. </span><br><p id=cnd17:20.3><span class=root>Domanassāna cūbhayanti kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd17:20.4><span class=root>domanassāna cūbhayaṁ. </span><br><p id=cnd17:21.1><span class=root>Thinassa ca panūdananti. </span><br><p id=cnd17:21.2><span class=root>Thinanti yā cittassa akalyatā akammaññatā olīyanā sallīyanā līnā līyanā līyitattaṁ thinaṁ thiyanā thiyitattaṁ cittassa. </span><br><p id=cnd17:21.3><span class=root>Panūdananti thinassa ca panūdanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd17:21.4><span class=root>thinassa ca panūdanaṁ. </span><br><p id=cnd17:22.1><span class=root>Kukkuccānaṁ nivāraṇanti. </span><br><p id=cnd17:22.2><span class=root>Kukkuccanti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ. </span><br><p id=cnd17:22.3><span class=root>Akappiye kappiyasaññitā, kappiye akappiyasaññitā …pe… </span><br><p id=cnd17:22.4><span class=root>avajje vajjasaññitā, vajje avajjasaññitā. </span><br><p id=cnd17:22.5><span class=root>Yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho, idaṁ vuccati kukkuccaṁ. </span><br><p id=cnd17:22.6><span class=root>Api ca dvīhi kāraṇehi uppajjati kukkuccaṁ cetaso vippaṭisāro manovilekho—</span><br><p id=cnd17:22.7><span class=root>katattā ca akatattā ca. </span><br><p id=cnd17:22.8><span class=root>Kathaṁ katattā ca akatattā ca uppajjati kukkuccaṁ cetaso vippaṭisāro manovilekho? </span><br><p id=cnd17:22.9><span class=root>“Kataṁ me kāyaduccaritaṁ, akataṁ me kāyasucaritan”ti uppajjati kukkuccaṁ cetaso vippaṭisāro manovilekho. </span><br><p id=cnd17:22.10><span class=root>“Kataṁ me vacīduccaritaṁ, akataṁ me vacīsucaritan”ti …pe… </span><br><p id=cnd17:22.11><span class=root>“kataṁ me manoduccaritaṁ, akataṁ me manosucaritan”ti …pe… </span><br><p id=cnd17:22.12><span class=root>“kato me pāṇātipāto, akatā me pāṇātipātā veramaṇī”ti …pe… </span><br><p id=cnd17:22.13><span class=root>“kataṁ me adinnādānaṁ, akatā me adinnādānā veramaṇī”ti …pe… </span><br><p id=cnd17:22.14><span class=root>“kato me kāmesumicchācāro, akatā me kāmesumicchācārā veramaṇī”ti …pe… </span><br><p id=cnd17:22.15><span class=root>“kato me musāvādo, akatā me musāvādā veramaṇī”ti …pe… </span><br><p id=cnd17:22.16><span class=root>“katā me pisuṇā vācā, akatā me pisuṇāya vācāya veramaṇī”ti …pe… </span><br><p id=cnd17:22.17><span class=root>“katā me pharusā vācā, akatā me pharusāya vācāya veramaṇī”ti …pe… </span><br><p id=cnd17:22.18><span class=root>“kato me samphappalāpo, akatā me samphappalāpā veramaṇī”ti …pe… </span><br><p id=cnd17:22.19><span class=root>“katā me abhijjhā, akatā me anabhijjhā”ti …pe… </span><br><p id=cnd17:22.20><span class=root>“kato me byāpādo, akato me abyāpādo”ti …pe… </span><br><p id=cnd17:22.21><span class=root>“katā me micchādiṭṭhi, akatā me sammādiṭṭhī”ti, uppajjati kukkuccaṁ cetaso vippaṭisāro manovilekho. </span><br><p id=cnd17:22.22><span class=root>Evaṁ katattā ca akatattā ca uppajjati kukkuccaṁ cetaso vippaṭisāro manovilekho. </span><br><p id=cnd17:23.1><span class=root>Atha vā “sīlesumhi aparipūrakārī”ti uppajjati kukkuccaṁ cetaso vippaṭisāro manovilekho; </span><br><p id=cnd17:23.2><span class=root>“indriyesumhi aguttadvāro”ti …pe… </span><br><p id=cnd17:23.3><span class=root>“bhojane amattaññumhī”ti … </span><br><p id=cnd17:23.4><span class=root>“jāgariyaṁ ananuyuttomhī”ti … </span><br><p id=cnd17:23.5><span class=root>“na satisampajaññena samannāgatomhī”ti … </span><br><p id=cnd17:23.6><span class=root>“abhāvitā me cattāro satipaṭṭhānāti, cattāro sammappadhānāti cattāro iddhipādāti, pañcindriyānīti, pañca balānīti, satta bojjhaṅgāti, ariyo aṭṭhaṅgiko maggo”ti … </span><br><p id=cnd17:23.7><span class=root>“dukkhaṁ me apariññātaṁ, samudayo me appahīno, maggo me abhāvito, nirodho me asacchikato”ti uppajjati kukkuccaṁ cetaso vippaṭisāro manovilekho. </span><br><p id=cnd17:24.1><span class=root>Kukkuccānaṁ nivāraṇanti kukkuccānaṁ āvaraṇaṁ nīvaraṇaṁ pahānaṁ upasamaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd17:24.2><span class=root>kukkuccānaṁ nivāraṇaṁ. </span><br><p id=cnd17:24.3><span class=root>Tenāha bhagavā—</span><br><p id=cnd17:25.1><span class=root>“Pahānaṁ kāmacchandānaṁ, </span><br><p id=cnd17:25.2><span class=root>(udayāti bhagavā) </span><br><p id=cnd17:25.3><span class=root>Domanassāna cūbhayaṁ; </span><br><p id=cnd17:25.4><span class=root>Thinassa ca panūdanaṁ, </span><br><p id=cnd17:25.5><span class=root>Kukkuccānaṁ nivāraṇan”ti. </span><br><p id=cnd17:26.1><span class=root>Upekkhāsatisaṁsuddhaṁ, </span><br><p id=cnd17:26.2><span class=root>dhammatakkapurejavaṁ; </span><br><p id=cnd17:26.3><span class=root>Aññāvimokkhaṁ pabrūmi, </span><br><p id=cnd17:26.4><span class=root>avijjāya pabhedanaṁ. </span><br><p id=cnd17:27.1><span class=root>Upekkhāsatisaṁsuddhanti. </span><br><p id=cnd17:27.2><span class=root>Upekkhāti yā catutthe jhāne upekkhā upekkhanā ajjhupekkhanā cittasamatā cittappassaddhatā majjhattatā cittassa. </span><br><p id=cnd17:27.3><span class=root>Satīti yā catutthe jhāne upekkhaṁ ārabbha sati anussati …pe… sammāsati. </span><br><p id=cnd17:27.4><span class=root>Upekkhāsatisaṁsuddhanti catutthe jhāne upekkhā ca sati ca suddhā honti visuddhā saṁsuddhā parisuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattāti—</span><br><p id=cnd17:27.5><span class=root>upekkhāsatisaṁsuddhaṁ. </span><br><p id=cnd17:28.1><span class=root>Dhammatakkapurejavanti dhammatakko vuccati sammāsaṅkappo. </span><br><p id=cnd17:28.2><span class=root>So ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. </span><br><p id=cnd17:28.3><span class=root>Atha vā dhammatakko vuccati sammādiṭṭhi. </span><br><p id=cnd17:28.4><span class=root>Sā ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. </span><br><p id=cnd17:28.5><span class=root>Atha vā dhammatakko vuccati catunnaṁ maggānaṁ pubbabhāgavipassanā. </span><br><p id=cnd17:28.6><span class=root>Sā ādito hoti, purato hoti, pubbaṅgamo hoti aññāvimokkhassāti—</span><br><p id=cnd17:28.7><span class=root>evampi dhammatakkapurejavaṁ. </span><br><p id=cnd17:29.1><span class=root>Aññāvimokkhaṁ pabrūmīti aññāvimokkho vuccati arahattavimokkho. </span><br><p id=cnd17:29.2><span class=root>Arahattavimokkhaṁ pabrūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd17:29.3><span class=root>aññāvimokkhaṁ pabrūmi. </span><br><p id=cnd17:30.1><span class=root>Avijjāya pabhedananti. </span><br><p id=cnd17:30.2><span class=root>Avijjāti dukkhe aññāṇaṁ …pe… avijjā moho akusalamūlaṁ. </span><br><p id=cnd17:30.3><span class=root>Pabhedananti avijjāya pabhedanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd17:30.4><span class=root>avijjāya pabhedanaṁ. </span><br><p id=cnd17:30.5><span class=root>Tenāha bhagavā—</span><br><p id=cnd17:31.1><span class=root>“Upekkhāsatisaṁsuddhaṁ, </span><br><p id=cnd17:31.2><span class=root>dhammatakkapurejavaṁ; </span><br><p id=cnd17:31.3><span class=root>Aññāvimokkhaṁ pabrūmi, </span><br><p id=cnd17:31.4><span class=root>avijjāya pabhedanan”ti. </span><br><p id=cnd17:32.1><span class=root>Kiṁsu saṁyojano loko, </span><br><p id=cnd17:32.2><span class=root>kiṁsu tassa vicāraṇaṁ; </span><br><p id=cnd17:32.3><span class=root>Kissassa vippahānena, </span><br><p id=cnd17:32.4><span class=root>nibbānaṁ iti vuccati. </span><br><p id=cnd17:33.1><span class=root>Kiṁsu saṁyojano lokoti lokassa saṁyojanaṁ lagganaṁ bandhanaṁ upakkileso. </span><br><p id=cnd17:33.2><span class=root>Kena loko yutto payutto āyutto samāyutto laggo laggito palibuddhoti—</span><br><p id=cnd17:33.3><span class=root>kiṁsu saṁyojano loko. </span><br><p id=cnd17:34.1><span class=root>Kiṁsu tassa vicāraṇanti kiṁsu tassa cāraṇaṁ vicāraṇaṁ paṭivicāraṇaṁ. </span><br><p id=cnd17:34.2><span class=root>Kena loko carati vicarati paṭivicaratīti—</span><br><p id=cnd17:34.3><span class=root>kiṁsu tassa vicāraṇaṁ. </span><br><p id=cnd17:34.4><span class=root>Kissassa vippahānena nibbānaṁ iti vuccatīti kissassa vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti—</span><br><p id=cnd17:34.5><span class=root>kissassa vippahānena nibbānaṁ iti vuccati. </span><br><p id=cnd17:34.6><span class=root>Tenāha so brāhmaṇo—</span><br><p id=cnd17:35.1><span class=root>“Kiṁsu saṁyojano loko, </span><br><p id=cnd17:35.2><span class=root>kiṁsu tassa vicāraṇaṁ; </span><br><p id=cnd17:35.3><span class=root>Kissassa vippahānena, </span><br><p id=cnd17:35.4><span class=root>nibbānaṁ iti vuccatī”ti. </span><br><p id=cnd17:36.1><span class=root>Nandisaṁyojano loko, </span><br><p id=cnd17:36.2><span class=root>vitakkassa vicāraṇaṁ; </span><br><p id=cnd17:36.3><span class=root>Taṇhāya vippahānena, </span><br><p id=cnd17:36.4><span class=root>nibbānaṁ iti vuccati. </span><br><p id=cnd17:37.1><span class=root>Nandisaṁyojano lokoti nandī vuccati taṇhā. </span><br><p id=cnd17:37.2><span class=root>Yo rāgo sārāgo …pe… abhijjhā lobho akusalamūlaṁ, ayaṁ vuccati nandī. </span><br><p id=cnd17:37.3><span class=root>Yā nandī lokassa saṁyojanaṁ lagganaṁ bandhanaṁ upakkileso, imāya nandiyā loko yutto payutto āyutto samāyutto laggo laggito palibuddhoti—</span><br><p id=cnd17:37.4><span class=root>nandisaṁyojano loko. </span><br><p id=cnd17:38.1><span class=root>Vitakkassa vicāraṇanti. </span><br><p id=cnd17:38.2><span class=root>Vitakkāti nava vitakkā—</span><br><p id=cnd17:38.3><span class=root>kāmavitakko, byāpādavitakko, vihiṁsāvitakko, ñātivitakko janapadavitakko, amarāvitakko, parānudayatāpaṭisaṁyutto vitakko, lābhasakkārasilokapaṭisaṁyutto vitakko, anavaññattipaṭisaṁyutto vitakko. </span><br><p id=cnd17:38.4><span class=root>Ime vuccanti nava vitakkā. </span><br><p id=cnd17:38.5><span class=root>Ime nava vitakkā lokassa cāraṇā vicāraṇā paṭivicāraṇā. </span><br><p id=cnd17:38.6><span class=root>Imehi navahi vitakkehi loko carati vicarati paṭivicaratīti—</span><br><p id=cnd17:38.7><span class=root>vitakkassa vicāraṇaṁ. </span><br><p id=cnd17:39.1><span class=root>Taṇhāya vippahānena nibbānaṁ iti vuccatīti. </span><br><p id=cnd17:39.2><span class=root>Taṇhāti rūpataṇhā …pe… dhammataṇhā. </span><br><p id=cnd17:39.3><span class=root>Taṇhāya vippahānena nibbānaṁ iti vuccatīti taṇhāya vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti—</span><br><p id=cnd17:39.4><span class=root>taṇhāya vippahānena nibbānaṁ iti vuccati. </span><br><p id=cnd17:39.5><span class=root>Tenāha bhagavā—</span><br><p id=cnd17:40.1><span class=root>“Nandisaṁyojano loko, </span><br><p id=cnd17:40.2><span class=root>vitakkassa vicāraṇaṁ; </span><br><p id=cnd17:40.3><span class=root>Taṇhāya vippahānena, </span><br><p id=cnd17:40.4><span class=root>nibbānaṁ iti vuccatī”ti. </span><br><p id=cnd17:41.1><span class=root>Kathaṁ satassa carato, </span><br><p id=cnd17:41.2><span class=root>Viññāṇaṁ uparujjhati; </span><br><p id=cnd17:41.3><span class=root>Bhagavantaṁ puṭṭhumāgamā, </span><br><p id=cnd17:41.4><span class=root>Taṁ suṇoma vaco tava. </span><br><p id=cnd17:42.1><span class=root>Kathaṁ satassa caratoti kathaṁ satassa sampajānassa carato viharato iriyato vattayato pālayato yapayato yāpayatoti—</span><br><p id=cnd17:42.2><span class=root>kathaṁ satassa carato. </span><br><p id=cnd17:43.1><span class=root>Viññāṇaṁ uparujjhatīti viññāṇaṁ nirujjhati vūpasammati atthaṁ gacchati paṭippassambhatīti—</span><br><p id=cnd17:43.2><span class=root>viññāṇaṁ uparujjhati. </span><br><p id=cnd17:44.1><span class=root>Bhagavantaṁ puṭṭhumāgamāti buddhaṁ bhagavantaṁ puṭṭhuṁ pucchituṁ yācituṁ ajjhesituṁ pasādetuṁ āgamhā āgatamhā upāgatamhā sampattamhā, “tayā saddhiṁ samāgatamhā”ti—</span><br><p id=cnd17:44.2><span class=root>bhagavantaṁ puṭṭhumāgamā. </span><br><p id=cnd17:45.1><span class=root>Taṁ suṇoma vaco tavāti. </span><br><p id=cnd17:45.2><span class=root>Tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ suṇoma uggaṇhāma dhārema upadhārema upalakkhemāti—</span><br><p id=cnd17:45.3><span class=root>taṁ suṇoma vaco tava. </span><br><p id=cnd17:45.4><span class=root>Tenāha so brāhmaṇo—</span><br><p id=cnd17:46.1><span class=root>“Kathaṁ satassa carato, </span><br><p id=cnd17:46.2><span class=root>viññāṇaṁ uparujjhati; </span><br><p id=cnd17:46.3><span class=root>Bhagavantaṁ puṭṭhumāgamā, </span><br><p id=cnd17:46.4><span class=root>taṁ suṇoma vaco tavā”ti. </span><br><p id=cnd17:47.1><span class=root>Ajjhattañca bahiddhā ca, </span><br><p id=cnd17:47.2><span class=root>vedanaṁ nābhinandato; </span><br><p id=cnd17:47.3><span class=root>Evaṁ satassa carato, </span><br><p id=cnd17:47.4><span class=root>viññāṇaṁ uparujjhati. </span><br><p id=cnd17:48.1><span class=root>Ajjhattañca bahiddhā ca vedanaṁ nābhinandatoti ajjhattaṁ vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span><br><p id=cnd17:48.2><span class=root>bahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span><br><p id=cnd17:48.3><span class=root>ajjhattabahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span><br><p id=cnd17:49.1><span class=root>Ajjhattaṁ samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span><br><p id=cnd17:49.2><span class=root>ajjhattaṁ vayadhammānupassī vedanāsu vedanānupassī viharanto …pe… </span><br><p id=cnd17:49.3><span class=root>ajjhattaṁ samudayavayadhammānupassī vedanāsu vedanānupassī viharanto …pe… </span><br><p id=cnd17:49.4><span class=root>bahiddhā samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; </span><br><p id=cnd17:49.5><span class=root>bahiddhā vayadhammānupassī vedanāsu vedanānupassī viharanto …pe… </span><br><p id=cnd17:49.6><span class=root>bahiddhā samudayavayadhammānupassī vedanāsu vedanānupassī viharanto …pe… </span><br><p id=cnd17:49.7><span class=root>ajjhattabahiddhā samudayadhammānupassī vedanāsu vedanānupassī viharanto …pe… </span><br><p id=cnd17:49.8><span class=root>ajjhattabahiddhā vayadhammānupassī vedanāsu vedanānupassī viharanto …pe… </span><br><p id=cnd17:49.9><span class=root>ajjhattabahiddhā samudayavayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span><br><p id=cnd17:49.10><span class=root>Imehi dvādasahi ākārehi vedanāsu vedanānupassī viharanto …pe… </span><br><p id=cnd17:49.11><span class=root>anabhāvaṁ gameti. </span><br><p id=cnd17:50.1><span class=root>Atha vā vedanaṁ aniccato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span><br><p id=cnd17:50.2><span class=root>Vedanaṁ dukkhato rogato gaṇḍato sallato aghato ābādhato …pe… </span><br><p id=cnd17:50.3><span class=root>nissaraṇato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </span><br><p id=cnd17:50.4><span class=root>Imehi cattālīsāya ākārehi vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gametīti—</span><br><p id=cnd17:50.5><span class=root>ajjhattañca bahiddhā ca vedanaṁ nābhinandato. </span><br><p id=cnd17:51.1><span class=root>Evaṁ satassa caratoti evaṁ satassa sampajānassa carato viharato iriyato vattayato pālayato yapayato yāpayatoti—</span><br><p id=cnd17:51.2><span class=root>evaṁ satassa carato. </span><br><p id=cnd17:52.1><span class=root>Viññāṇaṁ uparujjhatīti puññābhisaṅkhārasahagataṁ viññāṇaṁ apuññābhisaṅkhārasahagataṁ viññāṇaṁ āneñjābhisaṅkhārasahagataṁ viññāṇaṁ nirujjhati vūpasammati atthaṁ gacchati paṭippassambhatīti—</span><br><p id=cnd17:52.2><span class=root>viññāṇaṁ uparujjhati. </span><br><p id=cnd17:52.3><span class=root>Tenāha bhagavā—</span><br><p id=cnd17:53.1><span class=root>“Ajjhattañca bahiddhā ca, </span><br><p id=cnd17:53.2><span class=root>vedanaṁ nābhinandato; </span><br><p id=cnd17:53.3><span class=root>Evaṁ satassa carato, </span><br><p id=cnd17:53.4><span class=root>viññāṇaṁ uparujjhatī”ti. </span><br><p id=cnd17:54.1><span class=root>Saha gāthāpariyosānā …pe… </span><br><p id=cnd17:54.2><span class=root>satthā me, bhante bhagavā, sāvakohamasmīti. </span><br><p id=cnd17:54.3><span class=root>Udayamāṇavapucchāniddeso terasamo. </span><br></main><footer class="container footer"><small><a href=/about>Contact info</a></small></footer>