<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0014.html>Previous</a><a href=/canon/en/pli/ms/sutta/kn/cnd/cnd0016.html>Next</a></div><p id=cnd15:0.1><span class=root>Cūḷaniddesa </span><br><p id=cnd15:0.2><span class=root>Pārāyanavagganiddesa </span><br><p id=cnd15:0.3><span class=root>Pucchāniddesa </span><br><p id=cnd15:0.4><span class="root big-bold">11. Jatukaṇṇimāṇavapucchāniddesa </span><br><p id=cnd15:1.1><span class=root>Sutvānahaṁ vīramakāmakāmiṁ, </span><br><p id=cnd15:1.2><span class=root>(iccāyasmā jatukaṇṇi) </span><br><p id=cnd15:1.3><span class=root>Oghātigaṁ puṭṭhumakāmamāgamaṁ; </span><br><p id=cnd15:1.4><span class=root>Santipadaṁ brūhi sahajanetta, </span><br><p id=cnd15:1.5><span class=root>Yathātacchaṁ bhagavā brūhi metaṁ. </span><br><p id=cnd15:2.1><span class=root>Sutvānahaṁ vīramakāmakāminti sutvā suṇitvā uggahetvā upadhāretvā upalakkhayitvā. </span><br><p id=cnd15:2.2><span class=root>Itipi so bhagavā arahaṁ …pe… buddho bhagavāti—</span><br><p id=cnd15:2.3><span class=root>sutvānahaṁ. </span><br><p id=cnd15:2.4><span class=root>Vīranti vīro bhagavā. </span><br><p id=cnd15:2.5><span class=root>Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro. </span><br><p id=cnd15:3.1><span class=root>Virato idha sabbapāpakehi, </span><br><p id=cnd15:3.2><span class=root>Nirayadukkhaṁ aticca vīriyavāso; </span><br><p id=cnd15:3.3><span class=root>So vīriyavā padhānavā, </span><br><p id=cnd15:3.4><span class=root>Vīro tādi pavuccate tathattāti. </span><br><p id=cnd15:4.1><span class=root>Sutvānahaṁ vīraṁ. </span><br><p id=cnd15:4.2><span class=root>Akāmakāminti. </span><br><p id=cnd15:4.3><span class=root>Kāmāti uddānato dve kāmā—</span><br><p id=cnd15:4.4><span class=root>vatthukāmā ca kilesakāmā ca …pe… </span><br><p id=cnd15:4.5><span class=root>ime vuccanti vatthukāmā …pe… </span><br><p id=cnd15:4.6><span class=root>ime vuccanti kilesakāmā. </span><br><p id=cnd15:4.7><span class=root>Buddhassa bhagavato vatthukāmā pariññātā, kilesakāmā pahīnā. </span><br><p id=cnd15:4.8><span class=root>Vatthukāmānaṁ pariññātattā kilesakāmānaṁ pahīnattā bhagavā na kāme kāmeti, na kāme pattheti, na kāme piheti, na kāme abhijappati. </span><br><p id=cnd15:4.9><span class=root>Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. </span><br><p id=cnd15:4.10><span class=root>Bhagavā na kāme kāmeti, na kāme pattheti, na kāme piheti, na kāme abhijappati. </span><br><p id=cnd15:4.11><span class=root>Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—</span><br><p id=cnd15:4.12><span class=root>sutvānahaṁ vīra amakāmakāmiṁ. </span><br><p id=cnd15:5.1><span class=root>Iccāyasmā jatukaṇṇīti. </span><br><p id=cnd15:5.2><span class=root>Iccāti padasandhi …pe… padānupubbatāpetaṁ—</span><br><p id=cnd15:5.3><span class=root>iccāti. </span><br><p id=cnd15:5.4><span class=root>Āyasmāti piyavacanaṁ sagāravasappatissādhivacanametaṁ āyasmāti. </span><br><p id=cnd15:5.5><span class=root>Jatukaṇṇīti tassa brāhmaṇassa gottaṁ saṅkhā samaññā paññatti vohāroti—</span><br><p id=cnd15:5.6><span class=root>iccāyasmā jatukaṇṇi. </span><br><p id=cnd15:6.1><span class=root>Oghātigaṁ puṭṭhumakāmamāgamanti. </span><br><p id=cnd15:6.2><span class=root>Oghātiganti oghātigaṁ oghaṁ atikkantaṁ samatikkantaṁ vītivattanti—</span><br><p id=cnd15:6.3><span class=root>oghātigaṁ. </span><br><p id=cnd15:6.4><span class=root>Puṭṭhunti puṭṭhuṁ pucchituṁ yācituṁ ajjhesituṁ pasādetuṁ. </span><br><p id=cnd15:6.5><span class=root>Akāmamāgamanti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā upāgatamhā sampattamhā tayā saddhiṁ samāgatamhāti—</span><br><p id=cnd15:6.6><span class=root>oghātigaṁ puṭṭhumakāmamāgamaṁ. </span><br><p id=cnd15:7.1><span class=root>Santipadaṁ brūhi sahajanettāti. </span><br><p id=cnd15:7.2><span class=root>Santīti ekena ākārena santipi santipadampi taṁyeva amataṁ nibbānaṁ. </span><br><p id=cnd15:7.3><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd15:7.4><span class=root>Vuttañhetaṁ bhagavatā—</span><br><p id=cnd15:7.5><span class=root>“santametaṁ padaṁ, paṇītametaṁ padaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. </span><br><p id=cnd15:7.6><span class=root>Athāparenākārena ye dhammā santādhigamāya santiphusanāya santisacchikiriyāya saṁvattanti, seyyathidaṁ—</span><br><p id=cnd15:7.7><span class=root>cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—</span><br><p id=cnd15:7.8><span class=root>ime vuccanti santipadā. </span><br><p id=cnd15:7.9><span class=root>Santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span><br><p id=cnd15:7.10><span class=root>Sahajanettāti nettaṁ vuccati sabbaññutañāṇaṁ. </span><br><p id=cnd15:7.11><span class=root>Buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno, tasmā buddho sahajanettoti—</span><br><p id=cnd15:7.12><span class=root>santipadaṁ brūhi sahajanetta. </span><br><p id=cnd15:8.1><span class=root>Yathātacchaṁ bhagavā brūhi metanti yathātacchaṁ vuccati amataṁ nibbānaṁ …pe… nirodho nibbānaṁ. </span><br><p id=cnd15:8.2><span class=root>Bhagavāti gāravādhivacanaṁ …pe… sacchikā paññatti, yadidaṁ bhagavāti. </span><br><p id=cnd15:8.3><span class=root>Brūhi metanti brūhi ācikkhāhi …pe… </span><br><p id=cnd15:8.4><span class=root>pakāsehīti—</span><br><p id=cnd15:8.5><span class=root>yathātacchaṁ bhagavā brūhi metaṁ. </span><br><p id=cnd15:8.6><span class=root>Tenāha so brāhmaṇo—</span><br><p id=cnd15:9.1><span class=root>“Sutvānahaṁ vīramakāmakāmiṁ, </span><br><p id=cnd15:9.2><span class=root>(iccāyasmā jatukaṇṇi) </span><br><p id=cnd15:9.3><span class=root>Oghātigaṁ puṭṭhumakāmamāgamaṁ; </span><br><p id=cnd15:9.4><span class=root>Santipadaṁ brūhi sahajanetta, </span><br><p id=cnd15:9.5><span class=root>Yathātacchaṁ bhagavā brūhi metan”ti. </span><br><p id=cnd15:10.1><span class=root>Bhagavā hi kāme abhibhuyya iriyati, </span><br><p id=cnd15:10.2><span class=root>Ādiccova pathaviṁ tejī tejasā; </span><br><p id=cnd15:10.3><span class=root>Parittapaññassa me bhūripañña, </span><br><p id=cnd15:10.4><span class=root>Ācikkha dhammaṁ yamahaṁ vijaññaṁ; </span><br><p id=cnd15:10.5><span class=root>Jātijarāya idha vippahānaṁ. </span><br><p id=cnd15:11.1><span class=root>Bhagavā hi kāme abhibhuyya iriyatīti. </span><br><p id=cnd15:11.2><span class=root>Bhagavāti gāravādhivacanaṁ …pe… sacchikā paññatti, yadidaṁ bhagavāti. </span><br><p id=cnd15:11.3><span class=root>Kāmāti uddānato dve kāmā—</span><br><p id=cnd15:11.4><span class=root>vatthukāmā ca kilesakāmā ca …pe… </span><br><p id=cnd15:11.5><span class=root>ime vuccanti vatthukāmā …pe… </span><br><p id=cnd15:11.6><span class=root>ime vuccanti kilesakāmā. </span><br><p id=cnd15:11.7><span class=root>Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—</span><br><p id=cnd15:11.8><span class=root>bhagavā hi kāme abhibhuyya iriyati. </span><br><p id=cnd15:12.1><span class=root>Ādiccova pathaviṁ tejī tejasāti ādicco vuccati sūriyo. </span><br><p id=cnd15:12.2><span class=root>Pathavī vuccati jagatī. </span><br><p id=cnd15:12.3><span class=root>Yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ …pe… </span><br><p id=cnd15:12.4><span class=root>kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—</span><br><p id=cnd15:12.5><span class=root>ādiccova pathaviṁ tejī tejasā. </span><br><p id=cnd15:13.1><span class=root>Parittapaññassa me bhūripaññāti ahamasmi parittapañño omakapañño lāmakapañño chatukkapañño. </span><br><p id=cnd15:13.2><span class=root>Tvampi mahāpañño puthupañño hāsapañño javanapañño tikkhapañño nibbedhikapañño. </span><br><p id=cnd15:13.3><span class=root>Bhūri vuccati pathavī. </span><br><p id=cnd15:13.4><span class=root>Bhagavā tāya pathavisamāya paññāya vipulāya vitthatāya samannāgatoti—</span><br><p id=cnd15:13.5><span class=root>parittapaññassa me bhūripañña. </span><br><p id=cnd15:14.1><span class=root>Ācikkha dhammaṁ yamahaṁ vijaññanti. </span><br><p id=cnd15:14.2><span class=root>Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne …pe… </span><br><p id=cnd15:14.3><span class=root>nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span><br><p id=cnd15:14.4><span class=root>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span><br><p id=cnd15:14.5><span class=root>ācikkha dhammaṁ yamahaṁ vijaññaṁ. </span><br><p id=cnd15:15.1><span class=root>Jātijarāya idha vippahānanti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd15:15.2><span class=root>jātijarāya idha vippahānaṁ. </span><br><p id=cnd15:15.3><span class=root>Tenāha so brāhmaṇo—</span><br><p id=cnd15:16.1><span class=root>“Bhagavā hi kāme abhibhuyya iriyati, </span><br><p id=cnd15:16.2><span class=root>Ādiccova pathaviṁ tejī tejasā; </span><br><p id=cnd15:16.3><span class=root>Parittapaññassa me bhūripañña, </span><br><p id=cnd15:16.4><span class=root>Ācikkha dhammaṁ yamahaṁ vijaññaṁ; </span><br><p id=cnd15:16.5><span class=root>Jātijarāya idha vippahānan”ti. </span><br><p id=cnd15:17.1><span class=root>Kāmesu vinaya gedhaṁ, </span><br><p id=cnd15:17.2><span class=root>(jatukaṇṇīti bhagavā) </span><br><p id=cnd15:17.3><span class=root>Nekkhammaṁ daṭṭhu khemato; </span><br><p id=cnd15:17.4><span class=root>Uggahitaṁ nirattaṁ vā, </span><br><p id=cnd15:17.5><span class=root>Mā te vijjittha kiñcanaṁ. </span><br><p id=cnd15:18.1><span class=root>Kāmesu vinaya gedhanti. </span><br><p id=cnd15:18.2><span class=root>Kāmāti uddānato dve kāmā—</span><br><p id=cnd15:18.3><span class=root>vatthukāmā ca kilesakāmā ca …pe… </span><br><p id=cnd15:18.4><span class=root>ime vuccanti vatthukāmā …pe… </span><br><p id=cnd15:18.5><span class=root>ime vuccanti kilesakāmā. </span><br><p id=cnd15:18.6><span class=root>Gedhanti gedho vuccati taṇhā. </span><br><p id=cnd15:18.7><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd15:18.8><span class=root>Kāmesu vinaya gedhanti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti—</span><br><p id=cnd15:18.9><span class=root>kāmesu vinaya gedhaṁ. </span><br><p id=cnd15:18.10><span class=root>Jatukaṇṇīti bhagavā taṁ brāhmaṇaṁ gottena ālapati. </span><br><p id=cnd15:18.11><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd15:18.12><span class=root>jatukaṇṇīti bhagavā. </span><br><p id=cnd15:19.1><span class=root>Nekkhammaṁ daṭṭhu khematoti. </span><br><p id=cnd15:19.2><span class=root>Nekkhammanti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti—</span><br><p id=cnd15:19.3><span class=root>nekkhammaṁ daṭṭhu khemato. </span><br><p id=cnd15:20.1><span class=root>Uggahitaṁ nirattaṁ vāti. </span><br><p id=cnd15:20.2><span class=root>Uggahitanti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ. </span><br><p id=cnd15:20.3><span class=root>Nirattaṁ vāti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti—</span><br><p id=cnd15:20.4><span class=root>uggahitaṁ nirattaṁ vā. </span><br><p id=cnd15:21.1><span class=root>Mā te vijjittha kiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. </span><br><p id=cnd15:21.2><span class=root>Idaṁ kiñcanaṁ tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti—</span><br><p id=cnd15:21.3><span class=root>mā te vijjittha kiñcanaṁ. </span><br><p id=cnd15:21.4><span class=root>Tenāha bhagavā—</span><br><p id=cnd15:22.1><span class=root>“Kāmesu vinaya gedhaṁ, </span><br><p id=cnd15:22.2><span class=root>(jatukaṇṇīti bhagavā) </span><br><p id=cnd15:22.3><span class=root>Nekkhammaṁ daṭṭhu khemato; </span><br><p id=cnd15:22.4><span class=root>Uggahitaṁ nirattaṁ vā, </span><br><p id=cnd15:22.5><span class=root>Mā te vijjittha kiñcanan”ti. </span><br><p id=cnd15:23.1><span class=root>Yaṁ pubbe taṁ visosehi, </span><br><p id=cnd15:23.2><span class=root>pacchā te māhu kiñcanaṁ; </span><br><p id=cnd15:23.3><span class=root>Majjhe ce no gahessasi, </span><br><p id=cnd15:23.4><span class=root>upasanto carissasi. </span><br><p id=cnd15:24.1><span class=root>Yaṁ pubbe taṁ visosehīti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span><br><p id=cnd15:24.2><span class=root>evampi yaṁ pubbe taṁ visosehi. </span><br><p id=cnd15:24.3><span class=root>Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span><br><p id=cnd15:24.4><span class=root>evampi yaṁ pubbe taṁ visosehi. </span><br><p id=cnd15:25.1><span class=root>Pacchā te māhu kiñcananti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. </span><br><p id=cnd15:25.2><span class=root>Idaṁ kiñcanaṁ tuyhaṁ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṁ gamehīti—</span><br><p id=cnd15:25.3><span class=root>pacchā te māhu kiñcanaṁ. </span><br><p id=cnd15:26.1><span class=root>Majjhe ce no gahessasīti majjhe vuccati paccuppannaṁ rūpaṁ vedanā saññā saṅkhārā viññāṇaṁ. </span><br><p id=cnd15:26.2><span class=root>Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi. </span><br><p id=cnd15:26.3><span class=root>Abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti—</span><br><p id=cnd15:26.4><span class=root>majjhe ce no gahessasi. </span><br><p id=cnd15:27.1><span class=root>Upasanto carissasīti rāgassa upasamitattā upasanto carissasi, dosassa …pe… </span><br><p id=cnd15:27.2><span class=root>sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—</span><br><p id=cnd15:27.3><span class=root>upasanto carissasi. </span><br><p id=cnd15:27.4><span class=root>Tenāha bhagavā—</span><br><p id=cnd15:28.1><span class=root>“Yaṁ pubbe taṁ visosehi, </span><br><p id=cnd15:28.2><span class=root>pacchā te māhu kiñcanaṁ; </span><br><p id=cnd15:28.3><span class=root>Majjhe ce no gahessasi, </span><br><p id=cnd15:28.4><span class=root>upasanto carissasī”ti. </span><br><p id=cnd15:29.1><span class=root>Sabbaso nāmarūpasmiṁ, </span><br><p id=cnd15:29.2><span class=root>vītagedhassa brāhmaṇa; </span><br><p id=cnd15:29.3><span class=root>Āsavāssa na vijjanti, </span><br><p id=cnd15:29.4><span class=root>yehi maccuvasaṁ vaje. </span><br><p id=cnd15:30.1><span class=root>Sabbaso nāmarūpasmiṁ vītagedhassa brāhmaṇāti. </span><br><p id=cnd15:30.2><span class=root>Sabbasoti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti. </span><br><p id=cnd15:30.3><span class=root>Nāmanti cattāro arūpino khandhā. </span><br><p id=cnd15:30.4><span class=root>Rūpanti cattāro ca mahābhūtā catunnañca mahābhūtānaṁ upādāya rūpaṁ. </span><br><p id=cnd15:30.5><span class=root>Gedho vuccati taṇhā. </span><br><p id=cnd15:30.6><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd15:30.7><span class=root>Sabbaso nāmarūpasmiṁ vītagedhassa brāhmaṇāti sabbaso nāmarūpasmiṁ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—</span><br><p id=cnd15:30.8><span class=root>sabbaso nāmarūpasmiṁ vītagedhassa brāhmaṇa. </span><br><p id=cnd15:31.1><span class=root>Āsavāssa na vijjantīti. </span><br><p id=cnd15:31.2><span class=root>Āsavāti cattāro āsavā—</span><br><p id=cnd15:31.3><span class=root>kāmāsavo, bhavāsavo, diṭṭhāsavo, avijjāsavo. </span><br><p id=cnd15:31.4><span class=root>Assāti arahato khīṇāsavassa. </span><br><p id=cnd15:31.5><span class=root>Na vijjantīti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br><p id=cnd15:31.6><span class=root>āsavāssa na vijjanti. </span><br><p id=cnd15:32.1><span class=root>Yehi maccuvasaṁ vajeti yehi āsavehi maccuno vā vasaṁ gaccheyya, maraṇassa vā vasaṁ gaccheyya, mārapakkhassa vā vasaṁ gaccheyya; </span><br><p id=cnd15:32.2><span class=root>te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br><p id=cnd15:32.3><span class=root>yehi maccuvasaṁ vaje. </span><br><p id=cnd15:32.4><span class=root>Tenāha bhagavā—</span><br><p id=cnd15:33.1><span class=root>“Sabbaso nāmarūpasmiṁ, </span><br><p id=cnd15:33.2><span class=root>vītagedhassa brāhmaṇa; </span><br><p id=cnd15:33.3><span class=root>Āsavāssa na vijjanti, </span><br><p id=cnd15:33.4><span class=root>yehi maccuvasaṁ vaje”ti. </span><br><p id=cnd15:34.1><span class=root>Saha gāthāpariyosānā …pe… </span><br><p id=cnd15:34.2><span class=root>satthā me bhante bhagavā, sāvakohamasmīti. </span><br><p id=cnd15:34.3><span class=root>Jatukaṇṇimāṇavapucchāniddeso ekādasamo. </span><br></main><footer class="container footer"><small><a href=/about/>Contact info</a></small></footer>