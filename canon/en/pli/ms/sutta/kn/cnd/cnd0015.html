<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0014.html>Previous</a><a href=/canon/en/pli/ms/sutta/kn/cnd/cnd0016.html>Next</a></div><p><div class=verse-container id=cnd15:0.1><span>Cūḷaniddesa </span></div><p><div class=verse-container id=cnd15:0.2><span>Pārāyanavagganiddesa </span></div><p><div class=verse-container id=cnd15:0.3><span>Pucchāniddesa </span></div><p><div class=verse-container id=cnd15:0.4><span class=big-bold>11. Jatukaṇṇimāṇavapucchāniddesa </span></div><p><div class=verse-container id=cnd15:1.1><span>Sutvānahaṁ vīramakāmakāmiṁ, </span></div><p><div class=verse-container id=cnd15:1.2><span>(iccāyasmā jatukaṇṇi) </span></div><p><div class=verse-container id=cnd15:1.3><span>Oghātigaṁ puṭṭhumakāmamāgamaṁ; </span></div><p><div class=verse-container id=cnd15:1.4><span>Santipadaṁ brūhi sahajanetta, </span></div><p><div class=verse-container id=cnd15:1.5><span>Yathātacchaṁ bhagavā brūhi metaṁ. </span></div><p><div class=verse-container id=cnd15:2.1><span>Sutvānahaṁ vīramakāmakāminti sutvā suṇitvā uggahetvā upadhāretvā upalakkhayitvā. </span></div><p><div class=verse-container id=cnd15:2.2><span>Itipi so bhagavā arahaṁ …pe… buddho bhagavāti—</span></div><p><div class=verse-container id=cnd15:2.3><span>sutvānahaṁ. </span></div><p><div class=verse-container id=cnd15:2.4><span>Vīranti vīro bhagavā. </span></div><p><div class=verse-container id=cnd15:2.5><span>Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro. </span></div><p><div class=verse-container id=cnd15:3.1><span>Virato idha sabbapāpakehi, </span></div><p><div class=verse-container id=cnd15:3.2><span>Nirayadukkhaṁ aticca vīriyavāso; </span></div><p><div class=verse-container id=cnd15:3.3><span>So vīriyavā padhānavā, </span></div><p><div class=verse-container id=cnd15:3.4><span>Vīro tādi pavuccate tathattāti. </span></div><p><div class=verse-container id=cnd15:4.1><span>Sutvānahaṁ vīraṁ. </span></div><p><div class=verse-container id=cnd15:4.2><span>Akāmakāminti. </span></div><p><div class=verse-container id=cnd15:4.3><span>Kāmāti uddānato dve kāmā—</span></div><p><div class=verse-container id=cnd15:4.4><span>vatthukāmā ca kilesakāmā ca …pe… </span></div><p><div class=verse-container id=cnd15:4.5><span>ime vuccanti vatthukāmā …pe… </span></div><p><div class=verse-container id=cnd15:4.6><span>ime vuccanti kilesakāmā. </span></div><p><div class=verse-container id=cnd15:4.7><span>Buddhassa bhagavato vatthukāmā pariññātā, kilesakāmā pahīnā. </span></div><p><div class=verse-container id=cnd15:4.8><span>Vatthukāmānaṁ pariññātattā kilesakāmānaṁ pahīnattā bhagavā na kāme kāmeti, na kāme pattheti, na kāme piheti, na kāme abhijappati. </span></div><p><div class=verse-container id=cnd15:4.9><span>Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. </span></div><p><div class=verse-container id=cnd15:4.10><span>Bhagavā na kāme kāmeti, na kāme pattheti, na kāme piheti, na kāme abhijappati. </span></div><p><div class=verse-container id=cnd15:4.11><span>Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—</span></div><p><div class=verse-container id=cnd15:4.12><span>sutvānahaṁ vīra amakāmakāmiṁ. </span></div><p><div class=verse-container id=cnd15:5.1><span>Iccāyasmā jatukaṇṇīti. </span></div><p><div class=verse-container id=cnd15:5.2><span>Iccāti padasandhi …pe… padānupubbatāpetaṁ—</span></div><p><div class=verse-container id=cnd15:5.3><span>iccāti. </span></div><p><div class=verse-container id=cnd15:5.4><span>Āyasmāti piyavacanaṁ sagāravasappatissādhivacanametaṁ āyasmāti. </span></div><p><div class=verse-container id=cnd15:5.5><span>Jatukaṇṇīti tassa brāhmaṇassa gottaṁ saṅkhā samaññā paññatti vohāroti—</span></div><p><div class=verse-container id=cnd15:5.6><span>iccāyasmā jatukaṇṇi. </span></div><p><div class=verse-container id=cnd15:6.1><span>Oghātigaṁ puṭṭhumakāmamāgamanti. </span></div><p><div class=verse-container id=cnd15:6.2><span>Oghātiganti oghātigaṁ oghaṁ atikkantaṁ samatikkantaṁ vītivattanti—</span></div><p><div class=verse-container id=cnd15:6.3><span>oghātigaṁ. </span></div><p><div class=verse-container id=cnd15:6.4><span>Puṭṭhunti puṭṭhuṁ pucchituṁ yācituṁ ajjhesituṁ pasādetuṁ. </span></div><p><div class=verse-container id=cnd15:6.5><span>Akāmamāgamanti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā upāgatamhā sampattamhā tayā saddhiṁ samāgatamhāti—</span></div><p><div class=verse-container id=cnd15:6.6><span>oghātigaṁ puṭṭhumakāmamāgamaṁ. </span></div><p><div class=verse-container id=cnd15:7.1><span>Santipadaṁ brūhi sahajanettāti. </span></div><p><div class=verse-container id=cnd15:7.2><span>Santīti ekena ākārena santipi santipadampi taṁyeva amataṁ nibbānaṁ. </span></div><p><div class=verse-container id=cnd15:7.3><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd15:7.4><span>Vuttañhetaṁ bhagavatā—</span></div><p><div class=verse-container id=cnd15:7.5><span>“santametaṁ padaṁ, paṇītametaṁ padaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. </span></div><p><div class=verse-container id=cnd15:7.6><span>Athāparenākārena ye dhammā santādhigamāya santiphusanāya santisacchikiriyāya saṁvattanti, seyyathidaṁ—</span></div><p><div class=verse-container id=cnd15:7.7><span>cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—</span></div><p><div class=verse-container id=cnd15:7.8><span>ime vuccanti santipadā. </span></div><p><div class=verse-container id=cnd15:7.9><span>Santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span></div><p><div class=verse-container id=cnd15:7.10><span>Sahajanettāti nettaṁ vuccati sabbaññutañāṇaṁ. </span></div><p><div class=verse-container id=cnd15:7.11><span>Buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno, tasmā buddho sahajanettoti—</span></div><p><div class=verse-container id=cnd15:7.12><span>santipadaṁ brūhi sahajanetta. </span></div><p><div class=verse-container id=cnd15:8.1><span>Yathātacchaṁ bhagavā brūhi metanti yathātacchaṁ vuccati amataṁ nibbānaṁ …pe… nirodho nibbānaṁ. </span></div><p><div class=verse-container id=cnd15:8.2><span>Bhagavāti gāravādhivacanaṁ …pe… sacchikā paññatti, yadidaṁ bhagavāti. </span></div><p><div class=verse-container id=cnd15:8.3><span>Brūhi metanti brūhi ācikkhāhi …pe… </span></div><p><div class=verse-container id=cnd15:8.4><span>pakāsehīti—</span></div><p><div class=verse-container id=cnd15:8.5><span>yathātacchaṁ bhagavā brūhi metaṁ. </span></div><p><div class=verse-container id=cnd15:8.6><span>Tenāha so brāhmaṇo—</span></div><p><div class=verse-container id=cnd15:9.1><span>“Sutvānahaṁ vīramakāmakāmiṁ, </span></div><p><div class=verse-container id=cnd15:9.2><span>(iccāyasmā jatukaṇṇi) </span></div><p><div class=verse-container id=cnd15:9.3><span>Oghātigaṁ puṭṭhumakāmamāgamaṁ; </span></div><p><div class=verse-container id=cnd15:9.4><span>Santipadaṁ brūhi sahajanetta, </span></div><p><div class=verse-container id=cnd15:9.5><span>Yathātacchaṁ bhagavā brūhi metan”ti. </span></div><p><div class=verse-container id=cnd15:10.1><span>Bhagavā hi kāme abhibhuyya iriyati, </span></div><p><div class=verse-container id=cnd15:10.2><span>Ādiccova pathaviṁ tejī tejasā; </span></div><p><div class=verse-container id=cnd15:10.3><span>Parittapaññassa me bhūripañña, </span></div><p><div class=verse-container id=cnd15:10.4><span>Ācikkha dhammaṁ yamahaṁ vijaññaṁ; </span></div><p><div class=verse-container id=cnd15:10.5><span>Jātijarāya idha vippahānaṁ. </span></div><p><div class=verse-container id=cnd15:11.1><span>Bhagavā hi kāme abhibhuyya iriyatīti. </span></div><p><div class=verse-container id=cnd15:11.2><span>Bhagavāti gāravādhivacanaṁ …pe… sacchikā paññatti, yadidaṁ bhagavāti. </span></div><p><div class=verse-container id=cnd15:11.3><span>Kāmāti uddānato dve kāmā—</span></div><p><div class=verse-container id=cnd15:11.4><span>vatthukāmā ca kilesakāmā ca …pe… </span></div><p><div class=verse-container id=cnd15:11.5><span>ime vuccanti vatthukāmā …pe… </span></div><p><div class=verse-container id=cnd15:11.6><span>ime vuccanti kilesakāmā. </span></div><p><div class=verse-container id=cnd15:11.7><span>Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—</span></div><p><div class=verse-container id=cnd15:11.8><span>bhagavā hi kāme abhibhuyya iriyati. </span></div><p><div class=verse-container id=cnd15:12.1><span>Ādiccova pathaviṁ tejī tejasāti ādicco vuccati sūriyo. </span></div><p><div class=verse-container id=cnd15:12.2><span>Pathavī vuccati jagatī. </span></div><p><div class=verse-container id=cnd15:12.3><span>Yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ …pe… </span></div><p><div class=verse-container id=cnd15:12.4><span>kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—</span></div><p><div class=verse-container id=cnd15:12.5><span>ādiccova pathaviṁ tejī tejasā. </span></div><p><div class=verse-container id=cnd15:13.1><span>Parittapaññassa me bhūripaññāti ahamasmi parittapañño omakapañño lāmakapañño chatukkapañño. </span></div><p><div class=verse-container id=cnd15:13.2><span>Tvampi mahāpañño puthupañño hāsapañño javanapañño tikkhapañño nibbedhikapañño. </span></div><p><div class=verse-container id=cnd15:13.3><span>Bhūri vuccati pathavī. </span></div><p><div class=verse-container id=cnd15:13.4><span>Bhagavā tāya pathavisamāya paññāya vipulāya vitthatāya samannāgatoti—</span></div><p><div class=verse-container id=cnd15:13.5><span>parittapaññassa me bhūripañña. </span></div><p><div class=verse-container id=cnd15:14.1><span>Ācikkha dhammaṁ yamahaṁ vijaññanti. </span></div><p><div class=verse-container id=cnd15:14.2><span>Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne …pe… </span></div><p><div class=verse-container id=cnd15:14.3><span>nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span></div><p><div class=verse-container id=cnd15:14.4><span>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span></div><p><div class=verse-container id=cnd15:14.5><span>ācikkha dhammaṁ yamahaṁ vijaññaṁ. </span></div><p><div class=verse-container id=cnd15:15.1><span>Jātijarāya idha vippahānanti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd15:15.2><span>jātijarāya idha vippahānaṁ. </span></div><p><div class=verse-container id=cnd15:15.3><span>Tenāha so brāhmaṇo—</span></div><p><div class=verse-container id=cnd15:16.1><span>“Bhagavā hi kāme abhibhuyya iriyati, </span></div><p><div class=verse-container id=cnd15:16.2><span>Ādiccova pathaviṁ tejī tejasā; </span></div><p><div class=verse-container id=cnd15:16.3><span>Parittapaññassa me bhūripañña, </span></div><p><div class=verse-container id=cnd15:16.4><span>Ācikkha dhammaṁ yamahaṁ vijaññaṁ; </span></div><p><div class=verse-container id=cnd15:16.5><span>Jātijarāya idha vippahānan”ti. </span></div><p><div class=verse-container id=cnd15:17.1><span>Kāmesu vinaya gedhaṁ, </span></div><p><div class=verse-container id=cnd15:17.2><span>(jatukaṇṇīti bhagavā) </span></div><p><div class=verse-container id=cnd15:17.3><span>Nekkhammaṁ daṭṭhu khemato; </span></div><p><div class=verse-container id=cnd15:17.4><span>Uggahitaṁ nirattaṁ vā, </span></div><p><div class=verse-container id=cnd15:17.5><span>Mā te vijjittha kiñcanaṁ. </span></div><p><div class=verse-container id=cnd15:18.1><span>Kāmesu vinaya gedhanti. </span></div><p><div class=verse-container id=cnd15:18.2><span>Kāmāti uddānato dve kāmā—</span></div><p><div class=verse-container id=cnd15:18.3><span>vatthukāmā ca kilesakāmā ca …pe… </span></div><p><div class=verse-container id=cnd15:18.4><span>ime vuccanti vatthukāmā …pe… </span></div><p><div class=verse-container id=cnd15:18.5><span>ime vuccanti kilesakāmā. </span></div><p><div class=verse-container id=cnd15:18.6><span>Gedhanti gedho vuccati taṇhā. </span></div><p><div class=verse-container id=cnd15:18.7><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd15:18.8><span>Kāmesu vinaya gedhanti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd15:18.9><span>kāmesu vinaya gedhaṁ. </span></div><p><div class=verse-container id=cnd15:18.10><span>Jatukaṇṇīti bhagavā taṁ brāhmaṇaṁ gottena ālapati. </span></div><p><div class=verse-container id=cnd15:18.11><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd15:18.12><span>jatukaṇṇīti bhagavā. </span></div><p><div class=verse-container id=cnd15:19.1><span>Nekkhammaṁ daṭṭhu khematoti. </span></div><p><div class=verse-container id=cnd15:19.2><span>Nekkhammanti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd15:19.3><span>nekkhammaṁ daṭṭhu khemato. </span></div><p><div class=verse-container id=cnd15:20.1><span>Uggahitaṁ nirattaṁ vāti. </span></div><p><div class=verse-container id=cnd15:20.2><span>Uggahitanti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ. </span></div><p><div class=verse-container id=cnd15:20.3><span>Nirattaṁ vāti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti—</span></div><p><div class=verse-container id=cnd15:20.4><span>uggahitaṁ nirattaṁ vā. </span></div><p><div class=verse-container id=cnd15:21.1><span>Mā te vijjittha kiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. </span></div><p><div class=verse-container id=cnd15:21.2><span>Idaṁ kiñcanaṁ tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd15:21.3><span>mā te vijjittha kiñcanaṁ. </span></div><p><div class=verse-container id=cnd15:21.4><span>Tenāha bhagavā—</span></div><p><div class=verse-container id=cnd15:22.1><span>“Kāmesu vinaya gedhaṁ, </span></div><p><div class=verse-container id=cnd15:22.2><span>(jatukaṇṇīti bhagavā) </span></div><p><div class=verse-container id=cnd15:22.3><span>Nekkhammaṁ daṭṭhu khemato; </span></div><p><div class=verse-container id=cnd15:22.4><span>Uggahitaṁ nirattaṁ vā, </span></div><p><div class=verse-container id=cnd15:22.5><span>Mā te vijjittha kiñcanan”ti. </span></div><p><div class=verse-container id=cnd15:23.1><span>Yaṁ pubbe taṁ visosehi, </span></div><p><div class=verse-container id=cnd15:23.2><span>pacchā te māhu kiñcanaṁ; </span></div><p><div class=verse-container id=cnd15:23.3><span>Majjhe ce no gahessasi, </span></div><p><div class=verse-container id=cnd15:23.4><span>upasanto carissasi. </span></div><p><div class=verse-container id=cnd15:24.1><span>Yaṁ pubbe taṁ visosehīti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd15:24.2><span>evampi yaṁ pubbe taṁ visosehi. </span></div><p><div class=verse-container id=cnd15:24.3><span>Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd15:24.4><span>evampi yaṁ pubbe taṁ visosehi. </span></div><p><div class=verse-container id=cnd15:25.1><span>Pacchā te māhu kiñcananti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. </span></div><p><div class=verse-container id=cnd15:25.2><span>Idaṁ kiñcanaṁ tuyhaṁ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd15:25.3><span>pacchā te māhu kiñcanaṁ. </span></div><p><div class=verse-container id=cnd15:26.1><span>Majjhe ce no gahessasīti majjhe vuccati paccuppannaṁ rūpaṁ vedanā saññā saṅkhārā viññāṇaṁ. </span></div><p><div class=verse-container id=cnd15:26.2><span>Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi. </span></div><p><div class=verse-container id=cnd15:26.3><span>Abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti—</span></div><p><div class=verse-container id=cnd15:26.4><span>majjhe ce no gahessasi. </span></div><p><div class=verse-container id=cnd15:27.1><span>Upasanto carissasīti rāgassa upasamitattā upasanto carissasi, dosassa …pe… </span></div><p><div class=verse-container id=cnd15:27.2><span>sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—</span></div><p><div class=verse-container id=cnd15:27.3><span>upasanto carissasi. </span></div><p><div class=verse-container id=cnd15:27.4><span>Tenāha bhagavā—</span></div><p><div class=verse-container id=cnd15:28.1><span>“Yaṁ pubbe taṁ visosehi, </span></div><p><div class=verse-container id=cnd15:28.2><span>pacchā te māhu kiñcanaṁ; </span></div><p><div class=verse-container id=cnd15:28.3><span>Majjhe ce no gahessasi, </span></div><p><div class=verse-container id=cnd15:28.4><span>upasanto carissasī”ti. </span></div><p><div class=verse-container id=cnd15:29.1><span>Sabbaso nāmarūpasmiṁ, </span></div><p><div class=verse-container id=cnd15:29.2><span>vītagedhassa brāhmaṇa; </span></div><p><div class=verse-container id=cnd15:29.3><span>Āsavāssa na vijjanti, </span></div><p><div class=verse-container id=cnd15:29.4><span>yehi maccuvasaṁ vaje. </span></div><p><div class=verse-container id=cnd15:30.1><span>Sabbaso nāmarūpasmiṁ vītagedhassa brāhmaṇāti. </span></div><p><div class=verse-container id=cnd15:30.2><span>Sabbasoti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti. </span></div><p><div class=verse-container id=cnd15:30.3><span>Nāmanti cattāro arūpino khandhā. </span></div><p><div class=verse-container id=cnd15:30.4><span>Rūpanti cattāro ca mahābhūtā catunnañca mahābhūtānaṁ upādāya rūpaṁ. </span></div><p><div class=verse-container id=cnd15:30.5><span>Gedho vuccati taṇhā. </span></div><p><div class=verse-container id=cnd15:30.6><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd15:30.7><span>Sabbaso nāmarūpasmiṁ vītagedhassa brāhmaṇāti sabbaso nāmarūpasmiṁ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—</span></div><p><div class=verse-container id=cnd15:30.8><span>sabbaso nāmarūpasmiṁ vītagedhassa brāhmaṇa. </span></div><p><div class=verse-container id=cnd15:31.1><span>Āsavāssa na vijjantīti. </span></div><p><div class=verse-container id=cnd15:31.2><span>Āsavāti cattāro āsavā—</span></div><p><div class=verse-container id=cnd15:31.3><span>kāmāsavo, bhavāsavo, diṭṭhāsavo, avijjāsavo. </span></div><p><div class=verse-container id=cnd15:31.4><span>Assāti arahato khīṇāsavassa. </span></div><p><div class=verse-container id=cnd15:31.5><span>Na vijjantīti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span></div><p><div class=verse-container id=cnd15:31.6><span>āsavāssa na vijjanti. </span></div><p><div class=verse-container id=cnd15:32.1><span>Yehi maccuvasaṁ vajeti yehi āsavehi maccuno vā vasaṁ gaccheyya, maraṇassa vā vasaṁ gaccheyya, mārapakkhassa vā vasaṁ gaccheyya; </span></div><p><div class=verse-container id=cnd15:32.2><span>te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span></div><p><div class=verse-container id=cnd15:32.3><span>yehi maccuvasaṁ vaje. </span></div><p><div class=verse-container id=cnd15:32.4><span>Tenāha bhagavā—</span></div><p><div class=verse-container id=cnd15:33.1><span>“Sabbaso nāmarūpasmiṁ, </span></div><p><div class=verse-container id=cnd15:33.2><span>vītagedhassa brāhmaṇa; </span></div><p><div class=verse-container id=cnd15:33.3><span>Āsavāssa na vijjanti, </span></div><p><div class=verse-container id=cnd15:33.4><span>yehi maccuvasaṁ vaje”ti. </span></div><p><div class=verse-container id=cnd15:34.1><span>Saha gāthāpariyosānā …pe… </span></div><p><div class=verse-container id=cnd15:34.2><span>satthā me bhante bhagavā, sāvakohamasmīti. </span></div><p><div class=verse-container id=cnd15:34.3><span>Jatukaṇṇimāṇavapucchāniddeso ekādasamo. </span></div><div class=flex-between><a href=/canon/en/pli/ms/sutta/kn/cnd/cnd0014.html>Previous</a><a href=/canon/en/pli/ms/sutta/kn/cnd/cnd0016.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>