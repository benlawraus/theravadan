<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0008.html>Previous</a><a href=/canon/en/pli/ms/sutta/kn/cnd/cnd0010.html>Next</a></div><p id=cnd9:0.1><span class=root>Cūḷaniddesa </span><br><p id=cnd9:0.2><span class=root>Pārāyanavagganiddesa </span><br><p id=cnd9:0.3><span class=root>Pucchāniddesa </span><br><p id=cnd9:0.4><span class="root big-bold">5. Dhotakamāṇavapucchāniddesa </span><br><p id=cnd9:1.1><span class=root>Pucchāmi taṁ bhagavā brūhi metaṁ, </span><br><p id=cnd9:1.2><span class=root>(iccāyasmā dhotako) </span><br><p id=cnd9:1.3><span class=root>Vācābhikaṅkhāmi mahesi tuyhaṁ; </span><br><p id=cnd9:1.4><span class=root>Tava sutvāna nigghosaṁ, </span><br><p id=cnd9:1.5><span class=root>Sikkhe nibbānamattano. </span><br><p id=cnd9:2.1><span class=root>Pucchāmi taṁ bhagavā brūhi metanti. </span><br><p id=cnd9:2.2><span class=root>Pucchāmīti tisso pucchā—</span><br><p id=cnd9:2.3><span class=root>adiṭṭhajotanā pucchā, diṭṭhasaṁsandanā pucchā, vimaticchedanā pucchā …pe… </span><br><p id=cnd9:2.4><span class=root>imā tisso pucchā …pe… </span><br><p id=cnd9:2.5><span class=root>nibbānapucchā. </span><br><p id=cnd9:2.6><span class=root>Pucchāmi tanti pucchāmi taṁ yācāmi taṁ ajjhesāmi taṁ pasādemi taṁ, kathayassu meti—</span><br><p id=cnd9:2.7><span class=root>pucchāmi taṁ. </span><br><p id=cnd9:2.8><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti. </span><br><p id=cnd9:2.9><span class=root>Brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd9:2.10><span class=root>pucchāmi taṁ bhagavā brūhi metaṁ. </span><br><p id=cnd9:3.1><span class=root>Iccāyasmā dhotakoti. </span><br><p id=cnd9:3.2><span class=root>Iccāti padasandhi …pe… </span><br><p id=cnd9:3.3><span class=root>āyasmāti piyavacanaṁ garuvacanaṁ sagāravasappatissādhivacanametaṁ āyasmāti. </span><br><p id=cnd9:3.4><span class=root>Dhotakoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—</span><br><p id=cnd9:3.5><span class=root>iccāyasmā dhotako. </span><br><p id=cnd9:4.1><span class=root>Vācābhikaṅkhāmi mahesi tuyhanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ kaṅkhāmi abhikaṅkhāmi icchāmi sādiyāmi patthayāmi pihayāmi abhijappāmi. </span><br><p id=cnd9:4.2><span class=root>Mahesīti kiṁ mahesi bhagavā? </span><br><p id=cnd9:4.3><span class=root>Mahantaṁ sīlakkhandhaṁ esī gavesī pariyesīti mahesi …pe… </span><br><p id=cnd9:4.4><span class=root>kahaṁ narāsabhoti mahesīti—</span><br><p id=cnd9:4.5><span class=root>vācābhikaṅkhāmi mahesi tuyhaṁ. </span><br><p id=cnd9:5.1><span class=root>Tava sutvāna nigghosanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti—</span><br><p id=cnd9:5.2><span class=root>tava sutvāna nigghosaṁ. </span><br><p id=cnd9:6.1><span class=root>Sikkhe nibbānamattanoti. </span><br><p id=cnd9:6.2><span class=root>Sikkhāti tisso sikkhā—</span><br><p id=cnd9:6.3><span class=root>adhisīlasikkhā, adhicittasikkhā, adhipaññāsikkhā …pe… </span><br><p id=cnd9:6.4><span class=root>ayaṁ adhipaññāsikkhā. </span><br><p id=cnd9:6.5><span class=root>Nibbānamattanoti attano rāgassa nibbāpanāya, </span><br><p id=cnd9:6.6><span class=root>dosassa nibbāpanāya, </span><br><p id=cnd9:6.7><span class=root>mohassa nibbāpanāya, </span><br><p id=cnd9:6.8><span class=root>kodhassa nibbāpanāya, </span><br><p id=cnd9:6.9><span class=root>upanāhassa nibbāpanāya …pe… </span><br><p id=cnd9:6.10><span class=root>sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. </span><br><p id=cnd9:6.11><span class=root>Imā tisso sikkhāyo āvajjanto sikkheyya, </span><br><p id=cnd9:6.12><span class=root>jānanto sikkheyya, </span><br><p id=cnd9:6.13><span class=root>passanto sikkheyya, </span><br><p id=cnd9:6.14><span class=root>paccavekkhanto sikkheyya, </span><br><p id=cnd9:6.15><span class=root>cittaṁ padahanto sikkheyya, </span><br><p id=cnd9:6.16><span class=root>saddhāya adhimuccanto sikkheyya, </span><br><p id=cnd9:6.17><span class=root>vīriyaṁ paggaṇhanto sikkheyya, </span><br><p id=cnd9:6.18><span class=root>satiṁ upaṭṭhapento sikkheyya, </span><br><p id=cnd9:6.19><span class=root>cittaṁ samādahanto sikkheyya, </span><br><p id=cnd9:6.20><span class=root>paññāya pajānanto sikkheyya, </span><br><p id=cnd9:6.21><span class=root>abhiññeyyaṁ abhijānanto sikkheyya, </span><br><p id=cnd9:6.22><span class=root>pariññeyyaṁ parijānanto sikkheyya, </span><br><p id=cnd9:6.23><span class=root>pahātabbaṁ pajahanto sikkheyya, </span><br><p id=cnd9:6.24><span class=root>bhāvetabbaṁ bhāvento sikkheyya, </span><br><p id=cnd9:6.25><span class=root>sacchikātabbaṁ sacchikaronto sikkheyya, </span><br><p id=cnd9:6.26><span class=root>ācareyya samācareyya samādāya vatteyyāti—</span><br><p id=cnd9:6.27><span class=root>sikkhe nibbānamattano. </span><br><p id=cnd9:6.28><span class=root>Tenāha so brāhmaṇo—</span><br><p id=cnd9:7.1><span class=root>“Pucchāmi taṁ bhagavā brūhi metaṁ, </span><br><p id=cnd9:7.2><span class=root>(iccāyasmā dhotako) </span><br><p id=cnd9:7.3><span class=root>Vācābhikaṅkhāmi mahesi tuyhaṁ; </span><br><p id=cnd9:7.4><span class=root>Tava sutvāna nigghosaṁ, </span><br><p id=cnd9:7.5><span class=root>Sikkhe nibbānamattano”ti. </span><br><p id=cnd9:8.1><span class=root>Tenahātappaṁ karohi, </span><br><p id=cnd9:8.2><span class=root>(dhotakāti bhagavā) </span><br><p id=cnd9:8.3><span class=root>Idheva nipako sato; </span><br><p id=cnd9:8.4><span class=root>Ito sutvāna nigghosaṁ, </span><br><p id=cnd9:8.5><span class=root>Sikkhe nibbānamattano. </span><br><p id=cnd9:9.1><span class=root>Tenahātappaṁ karohīti ātappaṁ karohi, ussāhaṁ karohi, ussoḷhiṁ karohi, thāmaṁ karohi, dhitiṁ karohi, vīriyaṁ karohi, chandaṁ janehi sañjanehi upaṭṭhapehi samuṭṭhapehi nibbattehi abhinibbattehīti—</span><br><p id=cnd9:9.2><span class=root>tenahātappaṁ karohi. </span><br><p id=cnd9:10.1><span class=root>Dhotakāti bhagavā taṁ brāhmaṇaṁ nāmena ālapati. </span><br><p id=cnd9:10.2><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd9:10.3><span class=root>dhotakāti bhagavā. </span><br><p id=cnd9:11.1><span class=root>Idheva nipako satoti. </span><br><p id=cnd9:11.2><span class=root>Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloke. </span><br><p id=cnd9:11.3><span class=root>Nipakoti nipako paṇḍito paññavā buddhimā ñāṇī vibhāvī medhāvī. </span><br><p id=cnd9:11.4><span class=root>Satoti catūhi kāraṇehi sato—</span><br><p id=cnd9:11.5><span class=root>kāye kāyānupassanāsatipaṭṭhānaṁ bhāvento sato …pe… </span><br><p id=cnd9:11.6><span class=root>so vuccati satoti—</span><br><p id=cnd9:11.7><span class=root>idheva nipako sato. </span><br><p id=cnd9:12.1><span class=root>Ito sutvāna nigghosanti ito mayhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggaṇhitvā upadhārayitvā upalakkhayitvāti—</span><br><p id=cnd9:12.2><span class=root>ito sutvāna nigghosaṁ. </span><br><p id=cnd9:13.1><span class=root>Sikkhe nibbānamattanoti. </span><br><p id=cnd9:13.2><span class=root>Sikkhāti tisso sikkhā—</span><br><p id=cnd9:13.3><span class=root>adhisīlasikkhā, adhicittasikkhā, adhipaññāsikkhā …pe… </span><br><p id=cnd9:13.4><span class=root>ayaṁ adhipaññāsikkhā. </span><br><p id=cnd9:13.5><span class=root>Nibbānamattanoti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya …pe… </span><br><p id=cnd9:13.6><span class=root>sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. </span><br><p id=cnd9:13.7><span class=root>Imā tisso sikkhāyo āvajjanto sikkheyya, jānanto sikkheyya …pe… </span><br><p id=cnd9:13.8><span class=root>sacchikātabbaṁ sacchikaronto sikkheyya, ācareyya samācareyya samādāya vatteyyāti—</span><br><p id=cnd9:13.9><span class=root>sikkhe nibbānamattano. </span><br><p id=cnd9:13.10><span class=root>Tenāha bhagavā—</span><br><p id=cnd9:14.1><span class=root>“Tenahātappaṁ karohi, </span><br><p id=cnd9:14.2><span class=root>(dhotakāti bhagavā) </span><br><p id=cnd9:14.3><span class=root>Idheva nipako sato; </span><br><p id=cnd9:14.4><span class=root>Ito sutvāna nigghosaṁ, </span><br><p id=cnd9:14.5><span class=root>Sikkhe nibbānamattano”ti. </span><br><p id=cnd9:15.1><span class=root>Passāmahaṁ devamanussaloke, </span><br><p id=cnd9:15.2><span class=root>Akiñcanaṁ brāhmaṇamiriyamānaṁ; </span><br><p id=cnd9:15.3><span class=root>Taṁ taṁ namassāmi samantacakkhu, </span><br><p id=cnd9:15.4><span class=root>Pamuñca maṁ sakka kathaṅkathāhi. </span><br><p id=cnd9:16.1><span class=root>Passāmahaṁ devamanussaloketi. </span><br><p id=cnd9:16.2><span class=root>Devāti tayo devā—</span><br><p id=cnd9:16.3><span class=root>sammutidevā, upapattidevā, visuddhidevā. </span><br><p id=cnd9:16.4><span class=root>Katame sammutidevā? </span><br><p id=cnd9:16.5><span class=root>Sammutidevā vuccanti rājāno ca rājakumārā ca deviyo ca. </span><br><p id=cnd9:16.6><span class=root>Ime vuccanti sammutidevā. </span><br><p id=cnd9:16.7><span class=root>Katame upapattidevā? </span><br><p id=cnd9:16.8><span class=root>Upapattidevā vuccanti cātumahārājikā devā tāvatiṁsā devā yāmā devā tusitā devā nimmānaratī devā paranimmitavasavattī devā brahmakāyikā devā ye ca devā taduttari. </span><br><p id=cnd9:16.9><span class=root>Ime vuccanti upapattidevā. </span><br><p id=cnd9:16.10><span class=root>Katame visuddhidevā? </span><br><p id=cnd9:16.11><span class=root>Visuddhidevā vuccanti tathāgatasāvakā arahanto khīṇāsavā ye ca paccekabuddhā. </span><br><p id=cnd9:16.12><span class=root>Ime vuccanti visuddhidevā. </span><br><p id=cnd9:16.13><span class=root>Bhagavā sammutidevānañca upapattidevānañca visuddhidevānañca devo ca atidevo ca devātidevo ca sīhasīho nāganāgo gaṇigaṇī munimunī rājarājā. </span><br><p id=cnd9:16.14><span class=root>Passāmahaṁ devamanussaloketi manussaloke devaṁ passāmi atidevaṁ passāmi devātidevaṁ passāmi dakkhāmi olokemi nijjhāyāmi upaparikkhāmīti—</span><br><p id=cnd9:16.15><span class=root>passāmahaṁ devamanussaloke. </span><br><p id=cnd9:17.1><span class=root>Ākiñcanaṁ brāhmaṇamiriyamānanti. </span><br><p id=cnd9:17.2><span class=root>Akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ, te kiñcanā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tasmā buddho akiñcano. </span><br><p id=cnd9:17.3><span class=root>Brāhmaṇoti bhagavā sattannaṁ dhammānaṁ bāhitattā brāhmaṇo—</span><br><p id=cnd9:17.4><span class=root>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti, bāhitāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā. </span><br><p id=cnd9:18.1><span class=root>Bāhitvā sabbapāpakāni, </span><br><p id=cnd9:18.2><span class=root>(sabhiyāti bhagavā) </span><br><p id=cnd9:18.3><span class=root>Vimalo sādhusamāhito ṭhitatto; </span><br><p id=cnd9:18.4><span class=root>Saṁsāramaticca kevalī so, </span><br><p id=cnd9:18.5><span class=root>Asito tādi pavuccate sa brahmāti. </span><br><p id=cnd9:19.1><span class=root>Iriyamānanti carantaṁ viharantaṁ iriyantaṁ vattentaṁ pālentaṁ yapentaṁ yāpentanti—</span><br><p id=cnd9:19.2><span class=root>akiñcanaṁ brāhmaṇamiriyamānaṁ. </span><br><p id=cnd9:20.1><span class=root>Taṁ taṁ namassāmi samantacakkhūti. </span><br><p id=cnd9:20.2><span class=root>Tanti bhagavantaṁ bhaṇati. </span><br><p id=cnd9:20.3><span class=root>Namassāmīti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi sakkaromi garuṁ karomi mānemi pūjemi. </span><br><p id=cnd9:20.4><span class=root>Samantacakkhūti samantacakkhu vuccati sabbaññutañāṇaṁ. </span><br><p id=cnd9:20.5><span class=root>Bhagavā sabbaññutañāṇena upeto samupeto upāgato samupāgato upapanno samupapanno samannāgato. </span><br><p id=cnd9:21.1><span class=root>“Na tassa addiṭṭhamidhatthi kiñci, </span><br><p id=cnd9:21.2><span class=root>Atho aviññātamajānitabbaṁ; </span><br><p id=cnd9:21.3><span class=root>Sabbaṁ abhiññāsi yadatthi neyyaṁ, </span><br><p id=cnd9:21.4><span class=root>Tathāgato tena samantacakkhū”ti. </span><br><p id=cnd9:22.1><span class=root>Taṁ taṁ namassāmi samantacakkhu. </span><br><p id=cnd9:23.1><span class=root>Pamuñca maṁ sakka kathaṅkathāhīti. </span><br><p id=cnd9:23.2><span class=root>Sakkāti sakko bhagavā sakyakulā pabbajitotipi sakko. </span><br><p id=cnd9:23.3><span class=root>Atha vā aḍḍho mahaddhano dhanavātipi sakko. </span><br><p id=cnd9:23.4><span class=root>Tassimāni dhanāni, seyyathidaṁ—</span><br><p id=cnd9:23.5><span class=root>saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. </span><br><p id=cnd9:23.6><span class=root>Imehi anekavidhehi dhanaratanehi aḍḍho mahaddhano dhanavātipi sakko. </span><br><p id=cnd9:23.7><span class=root>Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. </span><br><p id=cnd9:23.8><span class=root>Kathaṅkathā vuccati vicikicchā. </span><br><p id=cnd9:23.9><span class=root>Dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā. </span><br><p id=cnd9:23.10><span class=root>Yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā chambhitattaṁ cittassa manovilekho. </span><br><p id=cnd9:23.11><span class=root>Pamuñca maṁ sakka kathaṅkathāhīti muñca maṁ pamuñca maṁ mocehi maṁ pamocehi maṁ uddhara maṁ samuddhara maṁ vuṭṭhāpehi maṁ kathaṅkathāsallatoti—</span><br><p id=cnd9:23.12><span class=root>pamuñca maṁ sakka kathaṅkathāhi. </span><br><p id=cnd9:23.13><span class=root>Tenāha so brāhmaṇo—</span><br><p id=cnd9:24.1><span class=root>“Passāmahaṁ devamanussaloke, </span><br><p id=cnd9:24.2><span class=root>Akiñcanaṁ brāhmaṇamiriyamānaṁ; </span><br><p id=cnd9:24.3><span class=root>Taṁ taṁ namassāmi samantacakkhu, </span><br><p id=cnd9:24.4><span class=root>Pamuñca maṁ sakka kathaṅkathāhī”ti. </span><br><p id=cnd9:25.1><span class=root>Nāhaṁ sahissāmi pamocanāya, </span><br><p id=cnd9:25.2><span class=root>Kathaṅkathiṁ dhotaka kañci loke; </span><br><p id=cnd9:25.3><span class=root>Dhammañca seṭṭhaṁ abhijānamāno, </span><br><p id=cnd9:25.4><span class=root>Evaṁ tuvaṁ oghamimaṁ taresi. </span><br><p id=cnd9:26.1><span class=root>Nāhaṁ sahissāmi pamocanāyāti nāhaṁ taṁ sakkomi muñcituṁ pamuñcituṁ mocetuṁ pamocetuṁ uddharituṁ samuddharituṁ uṭṭhāpetuṁ samuṭṭhāpetuṁ kathaṅkathāsallatoti. </span><br><p id=cnd9:26.2><span class=root>Evampi nāhaṁ sahissāmi pamocanāya. </span><br><p id=cnd9:26.3><span class=root>Atha vā na īhāmi na samīhāmi na ussahāmi na vāyamāmi na ussāhaṁ karomi na ussoḷhiṁ karomi na thāmaṁ karomi na dhitiṁ karomi na vīriyaṁ karomi na chandaṁ janemi na sañjanemi na nibbattemi na abhinibbattemi assaddhe puggale acchandike kusīte hīnavīriye appaṭipajjamāne dhammadesanāyāti. </span><br><p id=cnd9:26.4><span class=root>Evampi nāhaṁ sahissāmi pamocanāya. </span><br><p id=cnd9:26.5><span class=root>Atha vā natthañño koci mocetā. </span><br><p id=cnd9:26.6><span class=root>Te yadi moceyyuṁ sakena thāmena sakena balena sakena vīriyena sakena parakkamena sakena purisathāmena sakena purisabalena sakena purisavīriyena sakena purisaparakkamena attanā sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjamānā moceyyunti. </span><br><p id=cnd9:26.7><span class=root>Evampi nāhaṁ sahissāmi pamocanāya. </span><br><p id=cnd9:27.1><span class=root>Vuttañhetaṁ bhagavatā—</span><br><p id=cnd9:27.2><span class=root>“so vata, cunda, attanā palipapalipanno paraṁ palipapalipannaṁ uddharissatīti netaṁ ṭhānaṁ vijjati. </span><br><p id=cnd9:27.3><span class=root>So vata, cunda, attanā adanto avinīto aparinibbuto paraṁ damessati vinessati parinibbāpessatīti netaṁ ṭhānaṁ vijjatī”ti. </span><br><p id=cnd9:27.4><span class=root>Evampi nāhaṁ sahissāmi pamocanāya. </span><br><p id=cnd9:28.1><span class=root>Vuttañhetaṁ bhagavatā—</span><br><p id=cnd9:29.1><span class=root>“Attanā hi kataṁ pāpaṁ, </span><br><p id=cnd9:29.2><span class=root>attanā saṅkilissati; </span><br><p id=cnd9:29.3><span class=root>Attanā akataṁ pāpaṁ, </span><br><p id=cnd9:29.4><span class=root>attanāva visujjhati; </span><br><p id=cnd9:29.5><span class=root>Suddhi asuddhi paccattaṁ, </span><br><p id=cnd9:29.6><span class=root>nāñño aññaṁ visodhaye”ti. </span><br><p id=cnd9:30.1><span class=root>Evampi nāhaṁ sahissāmi pamocanāya. </span><br><p id=cnd9:31.1><span class=root>Vuttañhetaṁ bhagavatā—</span><br><p id=cnd9:31.2><span class=root>“evameva kho, brāhmaṇa, tiṭṭhateva nibbānaṁ tiṭṭhati nibbānagāmī maggo tiṭṭhāmahaṁ samādapetā, atha ca pana mama sāvakā mayā evaṁ ovadiyamānā evaṁ anusāsiyamānā appekacce accantaniṭṭhaṁ nibbānaṁ ārādhenti ekacce nārādhentīti. </span><br><p id=cnd9:31.3><span class=root>Ettha kyāhaṁ, brāhmaṇa karomi? </span><br><p id=cnd9:31.4><span class=root>Maggakkhāyī, brāhmaṇa, tathāgato. </span><br><p id=cnd9:31.5><span class=root>Maggaṁ buddho ācikkhati. </span><br><p id=cnd9:31.6><span class=root>Attanā paṭipajjamānā mucceyyunti. </span><br><p id=cnd9:31.7><span class=root>Evampi nāhaṁ sahissāmi pamocanāya. </span><br><p id=cnd9:32.1><span class=root>Kathaṅkathiṁ dhotaka kañci loketi kathaṅkathiṁ puggalaṁ sakaṅkhaṁ sakhilaṁ sadveḷhakaṁ savicikicchaṁ. </span><br><p id=cnd9:32.2><span class=root>Kañcīti kañci khattiyaṁ vā brāhmaṇaṁ vā vessaṁ vā suddaṁ vā gahaṭṭhaṁ vā pabbajitaṁ vā devaṁ vā manussaṁ vā. </span><br><p id=cnd9:32.3><span class=root>Loketi apāyaloke …pe… āyatanaloketi—</span><br><p id=cnd9:32.4><span class=root>kathaṅkathiṁ dhotaka kañci loke. </span><br><p id=cnd9:33.1><span class=root>Dhammañca seṭṭhaṁ abhijānamānoti dhammaṁ seṭṭhaṁ vuccati amataṁ nibbānaṁ. </span><br><p id=cnd9:33.2><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd9:33.3><span class=root>Seṭṭhanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ dhammaṁ ājānamāno vijānamāno paṭivijānamāno paṭivijjhamānoti—</span><br><p id=cnd9:33.4><span class=root>dhammañca seṭṭhaṁ abhijānamāno. </span><br><p id=cnd9:34.1><span class=root>Evaṁ tuvaṁ oghamimaṁ taresīti evaṁ kāmoghaṁ bhavoghaṁ diṭṭhoghaṁ avijjoghaṁ tareyyāsi uttareyyāsi patareyyāsi samatikkameyyāsi vītivatteyyāsīti—</span><br><p id=cnd9:34.2><span class=root>evaṁ tuvaṁ oghamimaṁ taresi. </span><br><p id=cnd9:34.3><span class=root>Tenāha bhagavā—</span><br><p id=cnd9:35.1><span class=root>“Nāhaṁ sahissāmi pamocanāya, </span><br><p id=cnd9:35.2><span class=root>Kathaṅkathiṁ dhotaka kañci loke; </span><br><p id=cnd9:35.3><span class=root>Dhammañca seṭṭhaṁ abhijānamāno, </span><br><p id=cnd9:35.4><span class=root>Evaṁ tuvaṁ oghamimaṁ taresī”ti. </span><br><p id=cnd9:36.1><span class=root>Anusāsa brahme karuṇāyamāno, </span><br><p id=cnd9:36.2><span class=root>Vivekadhammaṁ yamahaṁ vijaññaṁ; </span><br><p id=cnd9:36.3><span class=root>Yathāhaṁ ākāsova abyāpajjamāno, </span><br><p id=cnd9:36.4><span class=root>Idheva santo asito careyyaṁ. </span><br><p id=cnd9:37.1><span class=root>Anusāsa brahme karuṇāyamānoti anusāsa brahme anuggaṇha brahme anukampa brahmeti—</span><br><p id=cnd9:37.2><span class=root>anusāsa brahme. </span><br><p id=cnd9:37.3><span class=root>Karuṇāyamānoti karuṇāyamāno anudayamāno anurakkhamāno anuggaṇhamāno anukampamānoti—</span><br><p id=cnd9:37.4><span class=root>anusāsa brahme karuṇāyamāno. </span><br><p id=cnd9:38.1><span class=root>Vivekadhammaṁ yamahaṁ vijaññanti vivekadhammaṁ vuccati amataṁ nibbānaṁ. </span><br><p id=cnd9:38.2><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd9:38.3><span class=root>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span><br><p id=cnd9:38.4><span class=root>vivekadhammaṁ yamahaṁ vijaññaṁ. </span><br><p id=cnd9:39.1><span class=root>Yathāhaṁ ākāsova abyāpajjamānoti yathā ākāso na pajjati na gaṇhati na bajjhati na palibajjhati, evaṁ apajjamāno agaṇhamāno abajjhamāno apalibajjhamānoti—</span><br><p id=cnd9:39.2><span class=root>evampi ākāsova abyāpajjamāno. </span><br><p id=cnd9:39.3><span class=root>Yathā ākāso na rajjati lākhāya vā haliddiyā vā nīliyā vā mañjeṭṭhāya vā evaṁ arajjamāno adussamāno amuyhamāno akilissamānoti—</span><br><p id=cnd9:39.4><span class=root>evampi ākāsova abyāpajjamāno. </span><br><p id=cnd9:39.5><span class=root>Yathā ākāso na kuppati na byāpajjati na patilīyati na paṭihaññati, evaṁ akuppamāno abyāpajjamāno appatilīyamāno appaṭihaññamāno appaṭihatamānoti—</span><br><p id=cnd9:39.6><span class=root>evampi ākāsova abyāpajjamāno. </span><br><p id=cnd9:40.1><span class=root>Idheva santo asito careyyanti. </span><br><p id=cnd9:40.2><span class=root>Idheva santoti idheva santo samāno idheva nisinno samāno imasmiṁyeva āsane nisinno samāno imissāyeva parisāya nisinno samānoti, evampi—</span><br><p id=cnd9:40.3><span class=root>idheva santo. </span><br><p id=cnd9:40.4><span class=root>Atha vā idheva santo upasanto vūpasanto nibbuto paṭippassaddhoti, evampi—</span><br><p id=cnd9:40.5><span class=root>idheva santo. </span><br><p id=cnd9:40.6><span class=root>Asitoti dve nissayā—</span><br><p id=cnd9:40.7><span class=root>taṇhānissayo ca diṭṭhinissayo ca …pe… </span><br><p id=cnd9:40.8><span class=root>ayaṁ taṇhānissayo …pe… </span><br><p id=cnd9:40.9><span class=root>ayaṁ diṭṭhinissayo … taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe … </span><br><p id=cnd9:40.10><span class=root>sadde … gandhe … rase … phoṭṭhabbe … dhamme … kulaṁ … gaṇaṁ … āvāsaṁ … lābhaṁ … yasaṁ … pasaṁsaṁ … sukhaṁ … cīvaraṁ … piṇḍapātaṁ … senāsanaṁ … gilānapaccayabhesajjaparikkhāraṁ … kāmadhātuṁ … rūpadhātuṁ … arūpadhātuṁ … kāmabhavaṁ … rūpabhavaṁ … arūpabhavaṁ … saññābhavaṁ … asaññābhavaṁ … nevasaññānāsaññābhavaṁ … ekavokārabhavaṁ … catuvokārabhavaṁ … pañcavokārabhavaṁ … atītaṁ … anāgataṁ … paccuppannaṁ … diṭṭhasutamutaviññātabbe dhamme asito anissito anallīno anupagato anajjhosito anadhimutto nikkhanto nissaṭo vippamutto visaṁyutto vimariyādikatena cetasā. </span><br><p id=cnd9:40.11><span class=root>Careyyanti careyyaṁ vihareyyaṁ iriyeyyaṁ vatteyyaṁ pāleyyaṁ yapeyyaṁ yāpeyyanti—</span><br><p id=cnd9:40.12><span class=root>idheva santo asito careyyaṁ. </span><br><p id=cnd9:40.13><span class=root>Tenāha so brāhmaṇo—</span><br><p id=cnd9:41.1><span class=root>“Anusāsa brahme karuṇāyamāno, </span><br><p id=cnd9:41.2><span class=root>Vivekadhammaṁ yamahaṁ vijaññaṁ; </span><br><p id=cnd9:41.3><span class=root>Yathāhaṁ ākāsova abyāpajjamāno, </span><br><p id=cnd9:41.4><span class=root>Idheva santo asito careyyan”ti. </span><br><p id=cnd9:42.1><span class=root>Kittayissāmi te santiṁ, </span><br><p id=cnd9:42.2><span class=root>(dhotakāti bhagavā) </span><br><p id=cnd9:42.3><span class=root>Diṭṭhe dhamme anītihaṁ; </span><br><p id=cnd9:42.4><span class=root>Yaṁ viditvā sato caraṁ, </span><br><p id=cnd9:42.5><span class=root>Tare loke visattikaṁ. </span><br><p id=cnd9:43.1><span class=root>Kittayissāmi te santinti rāgassa santiṁ, dosassa santiṁ, mohassa santiṁ, kodhassa santiṁ, upanāhassa …pe… </span><br><p id=cnd9:43.2><span class=root>makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṁ … sabbaduccaritānaṁ … sabbadarathānaṁ … sabbapariḷāhānaṁ … sabbasantāpānaṁ … sabbākusalābhisaṅkhārānaṁ santiṁ upasantiṁ vūpasantiṁ nibbutiṁ paṭippassaddhiṁ kittayissāmi pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti—</span><br><p id=cnd9:43.3><span class=root>kittayissāmi te santiṁ. </span><br><p id=cnd9:44.1><span class=root>Dhotakāti bhagavāti. </span><br><p id=cnd9:44.2><span class=root>Dhotakāti bhagavā taṁ brāhmaṇaṁ nāmena ālapati. </span><br><p id=cnd9:44.3><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd9:44.4><span class=root>dhotakāti bhagavā. </span><br><p id=cnd9:45.1><span class=root>Diṭṭhe dhamme anītihanti. </span><br><p id=cnd9:45.2><span class=root>Diṭṭhe dhammeti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti …pe… </span><br><p id=cnd9:45.3><span class=root>yaṁ kiñci samudayadhammaṁ sabbaṁ taṁ nirodhadhammanti diṭṭhe dhamme ñāte dhamme tulite dhamme tīrite dhamme vibhāvite dhamme vibhūte dhammeti, evampi—</span><br><p id=cnd9:45.4><span class=root>diṭṭhe dhamme …pe…. </span><br><p id=cnd9:45.5><span class=root>Atha vā dukkhe diṭṭhe dukkhaṁ kathayissāmi, samudaye diṭṭhe samudayaṁ kathayissāmi, magge diṭṭhe maggaṁ kathayissāmi, nirodhe diṭṭhe nirodhaṁ kathayissāmīti, evampi—</span><br><p id=cnd9:45.6><span class=root>diṭṭhe dhamme …pe…. </span><br><p id=cnd9:45.7><span class=root>Atha vā sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti, evampi—</span><br><p id=cnd9:45.8><span class=root>diṭṭhe dhamme. </span><br><p id=cnd9:45.9><span class=root>Anītihanti na itihītihaṁ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā sāmaṁ sayamabhiññātaṁ attapaccakkhadhammaṁ, taṁ kathayissāmīti—</span><br><p id=cnd9:45.10><span class=root>diṭṭhe dhamme anītihaṁ. </span><br><p id=cnd9:46.1><span class=root>Yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā; </span><br><p id=cnd9:46.2><span class=root>“sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; </span><br><p id=cnd9:46.3><span class=root>“sabbe saṅkhārā dukkhā”ti …pe… </span><br><p id=cnd9:46.4><span class=root>“sabbe dhammā anattā”ti …pe… </span><br><p id=cnd9:46.5><span class=root>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span><br><p id=cnd9:46.6><span class=root>Satoti catūhi kāraṇehi sato—</span><br><p id=cnd9:46.7><span class=root>kāye kāyānupassanāsatipaṭṭhānaṁ bhāvento sato …pe… </span><br><p id=cnd9:46.8><span class=root>so vuccati sato. </span><br><p id=cnd9:46.9><span class=root>Caranti caranto viharanto iriyanto vattento pālento yapento yāpentoti—</span><br><p id=cnd9:46.10><span class=root>yaṁ viditvā sato caraṁ. </span><br><p id=cnd9:47.1><span class=root>Tare loke visattikanti visattikā vuccati taṇhā. </span><br><p id=cnd9:47.2><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd9:47.3><span class=root>Visattikāti kenaṭṭhena visattikā …pe… visaṭā vitthatāti visattikā. </span><br><p id=cnd9:47.4><span class=root>Loketi apāyaloke …pe… āyatanaloke. </span><br><p id=cnd9:47.5><span class=root>Tare loke visattikanti loke vesā visattikā, loke vetaṁ visattikaṁ sato tareyya uttareyya patareyya samatikkameyya vītivatteyyāti—</span><br><p id=cnd9:47.6><span class=root>tare loke visattikaṁ. </span><br><p id=cnd9:47.7><span class=root>Tenāha bhagavā—</span><br><p id=cnd9:48.1><span class=root>“Kittayissāmi te santiṁ, </span><br><p id=cnd9:48.2><span class=root>(dhotakāti bhagavā) </span><br><p id=cnd9:48.3><span class=root>Diṭṭhe dhamme anītihaṁ; </span><br><p id=cnd9:48.4><span class=root>Yaṁ viditvā sato caraṁ, </span><br><p id=cnd9:48.5><span class=root>Tare loke visattikan”ti. </span><br><p id=cnd9:49.1><span class=root>Tañcāhaṁ abhinandāmi, </span><br><p id=cnd9:49.2><span class=root>mahesi santimuttamaṁ; </span><br><p id=cnd9:49.3><span class=root>Yaṁ viditvā sato caraṁ, </span><br><p id=cnd9:49.4><span class=root>tare loke visattikaṁ. </span><br><p id=cnd9:50.1><span class=root>Tañcāhaṁ abhinandāmīti. </span><br><p id=cnd9:50.2><span class=root>Tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmīti—</span><br><p id=cnd9:50.3><span class=root>tañcāhaṁ abhinandāmi. </span><br><p id=cnd9:51.1><span class=root>Mahesisantimuttamanti. </span><br><p id=cnd9:51.2><span class=root>Mahesīti kiṁ mahesi bhagavā? </span><br><p id=cnd9:51.3><span class=root>Mahantaṁ sīlakkhandhaṁ esī gavesī pariyesīti mahesi, mahantaṁ samādhikkhandhaṁ …pe… </span><br><p id=cnd9:51.4><span class=root>kahaṁ narāsabhoti mahesi. </span><br><p id=cnd9:51.5><span class=root>Santimuttamanti santi vuccati amataṁ nibbānaṁ. </span><br><p id=cnd9:51.6><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd9:51.7><span class=root>Uttamanti aggaṁ seṭṭhaṁ viseṭṭhaṁ pāmokkhaṁ uttamaṁ pavaranti—</span><br><p id=cnd9:51.8><span class=root>mahesi santimuttamaṁ. </span><br><p id=cnd9:52.1><span class=root>Yaṁ viditvā sato caranti yaṁ viditaṁ katvā …pe… </span><br><p id=cnd9:52.2><span class=root>“sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; </span><br><p id=cnd9:52.3><span class=root>“sabbe saṅkhārā dukkhā”ti … “sabbe dhammā anattā”ti …pe… </span><br><p id=cnd9:52.4><span class=root>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span><br><p id=cnd9:52.5><span class=root>Satoti catūhi kāraṇehi sato—</span><br><p id=cnd9:52.6><span class=root>kāye kāyānupassanāsatipaṭṭhānaṁ bhāvento sato …pe… </span><br><p id=cnd9:52.7><span class=root>so vuccati sato. </span><br><p id=cnd9:52.8><span class=root>Caranti caranto …pe… </span><br><p id=cnd9:52.9><span class=root>yāpentoti—</span><br><p id=cnd9:52.10><span class=root>yaṁ viditvā sato caraṁ. </span><br><p id=cnd9:53.1><span class=root>Tare loke visattikanti. </span><br><p id=cnd9:53.2><span class=root>Visattikā vuccati taṇhā. </span><br><p id=cnd9:53.3><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd9:53.4><span class=root>Visattikāti kenaṭṭhena visattikā …pe… visaṭā vitthatāti visattikā. </span><br><p id=cnd9:53.5><span class=root>Loketi apāyaloke …pe… āyatanaloke. </span><br><p id=cnd9:53.6><span class=root>Tare loke visattikanti loke vesā visattikā, loke vetaṁ visattikaṁ sato tareyyaṁ uttareyyaṁ …pe… </span><br><p id=cnd9:53.7><span class=root>vītivatteyyanti—</span><br><p id=cnd9:53.8><span class=root>tare loke visattikaṁ. </span><br><p id=cnd9:53.9><span class=root>Tenāha so brāhmaṇo—</span><br><p id=cnd9:54.1><span class=root>“Tañcāhaṁ abhinandāmi, </span><br><p id=cnd9:54.2><span class=root>mahesi santimuttamaṁ; </span><br><p id=cnd9:54.3><span class=root>Yaṁ viditvā sato caraṁ, </span><br><p id=cnd9:54.4><span class=root>tare loke visattikan”ti. </span><br><p id=cnd9:55.1><span class=root>Yaṁ kiñci sampajānāsi, </span><br><p id=cnd9:55.2><span class=root>(dhotakāti bhagavā) </span><br><p id=cnd9:55.3><span class=root>Uddhaṁ adho tiriyañcāpi majjhe; </span><br><p id=cnd9:55.4><span class=root>Etaṁ viditvā saṅgoti loke, </span><br><p id=cnd9:55.5><span class=root>Bhavābhavāya mākāsi taṇhaṁ. </span><br><p id=cnd9:56.1><span class=root>Yaṁ kiñci sampajānāsīti yaṁ kiñci sampajānāsi ājānāsi paṭivijānāsi paṭivijjhasīti—</span><br><p id=cnd9:56.2><span class=root>yaṁ kiñci sampajānāsi. </span><br><p id=cnd9:56.3><span class=root>Dhotakāti bhagavāti. </span><br><p id=cnd9:56.4><span class=root>Dhotakāti bhagavā taṁ brāhmaṇaṁ nāmena ālapati. </span><br><p id=cnd9:56.5><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd9:56.6><span class=root>dhotakāti bhagavā. </span><br><p id=cnd9:57.1><span class=root>Uddhaṁ adho tiriyañcāpi majjheti. </span><br><p id=cnd9:57.2><span class=root>Uddhanti anāgataṁ; </span><br><p id=cnd9:57.3><span class=root>adhoti atītaṁ; </span><br><p id=cnd9:57.4><span class=root>tiriyañcāpi majjheti paccuppannaṁ. </span><br><p id=cnd9:57.5><span class=root>Uddhanti devaloko; </span><br><p id=cnd9:57.6><span class=root>adhoti apāyaloko; </span><br><p id=cnd9:57.7><span class=root>tiriyañcāpi majjheti manussaloko. </span><br><p id=cnd9:57.8><span class=root>Atha vā uddhanti kusalā dhammā; </span><br><p id=cnd9:57.9><span class=root>adhoti akusalā dhammā; </span><br><p id=cnd9:57.10><span class=root>tiriyañcāpi majjheti abyākatā dhammā. </span><br><p id=cnd9:57.11><span class=root>Uddhanti arūpadhātu; </span><br><p id=cnd9:57.12><span class=root>adhoti kāmadhātu; </span><br><p id=cnd9:57.13><span class=root>tiriyañcāpi majjheti rūpadhātu. </span><br><p id=cnd9:57.14><span class=root>Uddhanti sukhā vedanā; </span><br><p id=cnd9:57.15><span class=root>adhoti dukkhā vedanā; </span><br><p id=cnd9:57.16><span class=root>tiriyañcāpi majjheti adukkhamasukhā vedanā. </span><br><p id=cnd9:57.17><span class=root>Uddhanti uddhaṁ pādatalā; </span><br><p id=cnd9:57.18><span class=root>adhoti adho kesamatthakā; </span><br><p id=cnd9:57.19><span class=root>tiriyañcāpi majjheti vemajjheti—</span><br><p id=cnd9:57.20><span class=root>uddhaṁ adho tiriyañcāpi majjhe. </span><br><p id=cnd9:58.1><span class=root>Etaṁ viditvā saṅgoti loketi saṅgo eso lagganaṁ etaṁ bandhanaṁ etaṁ palibodho esoti ñatvā jānitvā tulayitvā tīrayitvā vibhāvayitvā vibhūtaṁ katvāti—</span><br><p id=cnd9:58.2><span class=root>etaṁ viditvā saṅgoti loke. </span><br><p id=cnd9:59.1><span class=root>Bhavābhavāya mākāsi taṇhanti. </span><br><p id=cnd9:59.2><span class=root>Taṇhāti rūpataṇhā saddataṇhā …pe… </span><br><p id=cnd9:59.3><span class=root>dhammataṇhā. </span><br><p id=cnd9:59.4><span class=root>Bhavābhavāyāti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā taṇhaṁ mākāsi mā janesi mā sañjanesi mā nibbattesi mābhinibbattesi, pajaha vinodehi byantīkarohi anabhāvaṁ gamehīti—</span><br><p id=cnd9:59.5><span class=root>bhavābhavāya mākāsi taṇhanti. </span><br><p id=cnd9:59.6><span class=root>Tenāha bhagavā—</span><br><p id=cnd9:60.1><span class=root>“Yaṁ kiñci sampajānāsi, </span><br><p id=cnd9:60.2><span class=root>(dhotakāti bhagavā) </span><br><p id=cnd9:60.3><span class=root>Uddhaṁ adho tiriyañcāpi majjhe; </span><br><p id=cnd9:60.4><span class=root>Etaṁ viditvā saṅgoti loke, </span><br><p id=cnd9:60.5><span class=root>Bhavābhavāya mākāsi taṇhan”ti. </span><br><p id=cnd9:61.1><span class=root>Saha gāthāpariyosānā …pe… </span><br><p id=cnd9:61.2><span class=root>satthā me, bhante bhagavā, sāvakohamasmīti. </span><br><p id=cnd9:61.3><span class=root>Dhotakamāṇavapucchāniddeso pañcamo. </span><br></main><footer class="container footer"><small><a href=/about>Contact info</a></small></footer>