<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0008.html>Previous</a><a href=/canon/en/pli/ms/sutta/kn/cnd/cnd0010.html>Next</a></div><p><div class=verse-container id=cnd9:0.1><span>Cūḷaniddesa </span></div><p><div class=verse-container id=cnd9:0.2><span>Pārāyanavagganiddesa </span></div><p><div class=verse-container id=cnd9:0.3><span>Pucchāniddesa </span></div><p><div class=verse-container id=cnd9:0.4><span class=big-bold>5. Dhotakamāṇavapucchāniddesa </span></div><p><div class=verse-container id=cnd9:1.1><span>Pucchāmi taṁ bhagavā brūhi metaṁ, </span></div><p><div class=verse-container id=cnd9:1.2><span>(iccāyasmā dhotako) </span></div><p><div class=verse-container id=cnd9:1.3><span>Vācābhikaṅkhāmi mahesi tuyhaṁ; </span></div><p><div class=verse-container id=cnd9:1.4><span>Tava sutvāna nigghosaṁ, </span></div><p><div class=verse-container id=cnd9:1.5><span>Sikkhe nibbānamattano. </span></div><p><div class=verse-container id=cnd9:2.1><span>Pucchāmi taṁ bhagavā brūhi metanti. </span></div><p><div class=verse-container id=cnd9:2.2><span>Pucchāmīti tisso pucchā—</span></div><p><div class=verse-container id=cnd9:2.3><span>adiṭṭhajotanā pucchā, diṭṭhasaṁsandanā pucchā, vimaticchedanā pucchā …pe… </span></div><p><div class=verse-container id=cnd9:2.4><span>imā tisso pucchā …pe… </span></div><p><div class=verse-container id=cnd9:2.5><span>nibbānapucchā. </span></div><p><div class=verse-container id=cnd9:2.6><span>Pucchāmi tanti pucchāmi taṁ yācāmi taṁ ajjhesāmi taṁ pasādemi taṁ, kathayassu meti—</span></div><p><div class=verse-container id=cnd9:2.7><span>pucchāmi taṁ. </span></div><p><div class=verse-container id=cnd9:2.8><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti. </span></div><p><div class=verse-container id=cnd9:2.9><span>Brūhi metanti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd9:2.10><span>pucchāmi taṁ bhagavā brūhi metaṁ. </span></div><p><div class=verse-container id=cnd9:3.1><span>Iccāyasmā dhotakoti. </span></div><p><div class=verse-container id=cnd9:3.2><span>Iccāti padasandhi …pe… </span></div><p><div class=verse-container id=cnd9:3.3><span>āyasmāti piyavacanaṁ garuvacanaṁ sagāravasappatissādhivacanametaṁ āyasmāti. </span></div><p><div class=verse-container id=cnd9:3.4><span>Dhotakoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—</span></div><p><div class=verse-container id=cnd9:3.5><span>iccāyasmā dhotako. </span></div><p><div class=verse-container id=cnd9:4.1><span>Vācābhikaṅkhāmi mahesi tuyhanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ kaṅkhāmi abhikaṅkhāmi icchāmi sādiyāmi patthayāmi pihayāmi abhijappāmi. </span></div><p><div class=verse-container id=cnd9:4.2><span>Mahesīti kiṁ mahesi bhagavā? </span></div><p><div class=verse-container id=cnd9:4.3><span>Mahantaṁ sīlakkhandhaṁ esī gavesī pariyesīti mahesi …pe… </span></div><p><div class=verse-container id=cnd9:4.4><span>kahaṁ narāsabhoti mahesīti—</span></div><p><div class=verse-container id=cnd9:4.5><span>vācābhikaṅkhāmi mahesi tuyhaṁ. </span></div><p><div class=verse-container id=cnd9:5.1><span>Tava sutvāna nigghosanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti—</span></div><p><div class=verse-container id=cnd9:5.2><span>tava sutvāna nigghosaṁ. </span></div><p><div class=verse-container id=cnd9:6.1><span>Sikkhe nibbānamattanoti. </span></div><p><div class=verse-container id=cnd9:6.2><span>Sikkhāti tisso sikkhā—</span></div><p><div class=verse-container id=cnd9:6.3><span>adhisīlasikkhā, adhicittasikkhā, adhipaññāsikkhā …pe… </span></div><p><div class=verse-container id=cnd9:6.4><span>ayaṁ adhipaññāsikkhā. </span></div><p><div class=verse-container id=cnd9:6.5><span>Nibbānamattanoti attano rāgassa nibbāpanāya, </span></div><p><div class=verse-container id=cnd9:6.6><span>dosassa nibbāpanāya, </span></div><p><div class=verse-container id=cnd9:6.7><span>mohassa nibbāpanāya, </span></div><p><div class=verse-container id=cnd9:6.8><span>kodhassa nibbāpanāya, </span></div><p><div class=verse-container id=cnd9:6.9><span>upanāhassa nibbāpanāya …pe… </span></div><p><div class=verse-container id=cnd9:6.10><span>sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. </span></div><p><div class=verse-container id=cnd9:6.11><span>Imā tisso sikkhāyo āvajjanto sikkheyya, </span></div><p><div class=verse-container id=cnd9:6.12><span>jānanto sikkheyya, </span></div><p><div class=verse-container id=cnd9:6.13><span>passanto sikkheyya, </span></div><p><div class=verse-container id=cnd9:6.14><span>paccavekkhanto sikkheyya, </span></div><p><div class=verse-container id=cnd9:6.15><span>cittaṁ padahanto sikkheyya, </span></div><p><div class=verse-container id=cnd9:6.16><span>saddhāya adhimuccanto sikkheyya, </span></div><p><div class=verse-container id=cnd9:6.17><span>vīriyaṁ paggaṇhanto sikkheyya, </span></div><p><div class=verse-container id=cnd9:6.18><span>satiṁ upaṭṭhapento sikkheyya, </span></div><p><div class=verse-container id=cnd9:6.19><span>cittaṁ samādahanto sikkheyya, </span></div><p><div class=verse-container id=cnd9:6.20><span>paññāya pajānanto sikkheyya, </span></div><p><div class=verse-container id=cnd9:6.21><span>abhiññeyyaṁ abhijānanto sikkheyya, </span></div><p><div class=verse-container id=cnd9:6.22><span>pariññeyyaṁ parijānanto sikkheyya, </span></div><p><div class=verse-container id=cnd9:6.23><span>pahātabbaṁ pajahanto sikkheyya, </span></div><p><div class=verse-container id=cnd9:6.24><span>bhāvetabbaṁ bhāvento sikkheyya, </span></div><p><div class=verse-container id=cnd9:6.25><span>sacchikātabbaṁ sacchikaronto sikkheyya, </span></div><p><div class=verse-container id=cnd9:6.26><span>ācareyya samācareyya samādāya vatteyyāti—</span></div><p><div class=verse-container id=cnd9:6.27><span>sikkhe nibbānamattano. </span></div><p><div class=verse-container id=cnd9:6.28><span>Tenāha so brāhmaṇo—</span></div><p><div class=verse-container id=cnd9:7.1><span>“Pucchāmi taṁ bhagavā brūhi metaṁ, </span></div><p><div class=verse-container id=cnd9:7.2><span>(iccāyasmā dhotako) </span></div><p><div class=verse-container id=cnd9:7.3><span>Vācābhikaṅkhāmi mahesi tuyhaṁ; </span></div><p><div class=verse-container id=cnd9:7.4><span>Tava sutvāna nigghosaṁ, </span></div><p><div class=verse-container id=cnd9:7.5><span>Sikkhe nibbānamattano”ti. </span></div><p><div class=verse-container id=cnd9:8.1><span>Tenahātappaṁ karohi, </span></div><p><div class=verse-container id=cnd9:8.2><span>(dhotakāti bhagavā) </span></div><p><div class=verse-container id=cnd9:8.3><span>Idheva nipako sato; </span></div><p><div class=verse-container id=cnd9:8.4><span>Ito sutvāna nigghosaṁ, </span></div><p><div class=verse-container id=cnd9:8.5><span>Sikkhe nibbānamattano. </span></div><p><div class=verse-container id=cnd9:9.1><span>Tenahātappaṁ karohīti ātappaṁ karohi, ussāhaṁ karohi, ussoḷhiṁ karohi, thāmaṁ karohi, dhitiṁ karohi, vīriyaṁ karohi, chandaṁ janehi sañjanehi upaṭṭhapehi samuṭṭhapehi nibbattehi abhinibbattehīti—</span></div><p><div class=verse-container id=cnd9:9.2><span>tenahātappaṁ karohi. </span></div><p><div class=verse-container id=cnd9:10.1><span>Dhotakāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd9:10.2><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd9:10.3><span>dhotakāti bhagavā. </span></div><p><div class=verse-container id=cnd9:11.1><span>Idheva nipako satoti. </span></div><p><div class=verse-container id=cnd9:11.2><span>Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane imasmiṁ attabhāve imasmiṁ manussaloke. </span></div><p><div class=verse-container id=cnd9:11.3><span>Nipakoti nipako paṇḍito paññavā buddhimā ñāṇī vibhāvī medhāvī. </span></div><p><div class=verse-container id=cnd9:11.4><span>Satoti catūhi kāraṇehi sato—</span></div><p><div class=verse-container id=cnd9:11.5><span>kāye kāyānupassanāsatipaṭṭhānaṁ bhāvento sato …pe… </span></div><p><div class=verse-container id=cnd9:11.6><span>so vuccati satoti—</span></div><p><div class=verse-container id=cnd9:11.7><span>idheva nipako sato. </span></div><p><div class=verse-container id=cnd9:12.1><span>Ito sutvāna nigghosanti ito mayhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggaṇhitvā upadhārayitvā upalakkhayitvāti—</span></div><p><div class=verse-container id=cnd9:12.2><span>ito sutvāna nigghosaṁ. </span></div><p><div class=verse-container id=cnd9:13.1><span>Sikkhe nibbānamattanoti. </span></div><p><div class=verse-container id=cnd9:13.2><span>Sikkhāti tisso sikkhā—</span></div><p><div class=verse-container id=cnd9:13.3><span>adhisīlasikkhā, adhicittasikkhā, adhipaññāsikkhā …pe… </span></div><p><div class=verse-container id=cnd9:13.4><span>ayaṁ adhipaññāsikkhā. </span></div><p><div class=verse-container id=cnd9:13.5><span>Nibbānamattanoti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya …pe… </span></div><p><div class=verse-container id=cnd9:13.6><span>sabbākusalābhisaṅkhārānaṁ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya, adhicittampi sikkheyya, adhipaññampi sikkheyya. </span></div><p><div class=verse-container id=cnd9:13.7><span>Imā tisso sikkhāyo āvajjanto sikkheyya, jānanto sikkheyya …pe… </span></div><p><div class=verse-container id=cnd9:13.8><span>sacchikātabbaṁ sacchikaronto sikkheyya, ācareyya samācareyya samādāya vatteyyāti—</span></div><p><div class=verse-container id=cnd9:13.9><span>sikkhe nibbānamattano. </span></div><p><div class=verse-container id=cnd9:13.10><span>Tenāha bhagavā—</span></div><p><div class=verse-container id=cnd9:14.1><span>“Tenahātappaṁ karohi, </span></div><p><div class=verse-container id=cnd9:14.2><span>(dhotakāti bhagavā) </span></div><p><div class=verse-container id=cnd9:14.3><span>Idheva nipako sato; </span></div><p><div class=verse-container id=cnd9:14.4><span>Ito sutvāna nigghosaṁ, </span></div><p><div class=verse-container id=cnd9:14.5><span>Sikkhe nibbānamattano”ti. </span></div><p><div class=verse-container id=cnd9:15.1><span>Passāmahaṁ devamanussaloke, </span></div><p><div class=verse-container id=cnd9:15.2><span>Akiñcanaṁ brāhmaṇamiriyamānaṁ; </span></div><p><div class=verse-container id=cnd9:15.3><span>Taṁ taṁ namassāmi samantacakkhu, </span></div><p><div class=verse-container id=cnd9:15.4><span>Pamuñca maṁ sakka kathaṅkathāhi. </span></div><p><div class=verse-container id=cnd9:16.1><span>Passāmahaṁ devamanussaloketi. </span></div><p><div class=verse-container id=cnd9:16.2><span>Devāti tayo devā—</span></div><p><div class=verse-container id=cnd9:16.3><span>sammutidevā, upapattidevā, visuddhidevā. </span></div><p><div class=verse-container id=cnd9:16.4><span>Katame sammutidevā? </span></div><p><div class=verse-container id=cnd9:16.5><span>Sammutidevā vuccanti rājāno ca rājakumārā ca deviyo ca. </span></div><p><div class=verse-container id=cnd9:16.6><span>Ime vuccanti sammutidevā. </span></div><p><div class=verse-container id=cnd9:16.7><span>Katame upapattidevā? </span></div><p><div class=verse-container id=cnd9:16.8><span>Upapattidevā vuccanti cātumahārājikā devā tāvatiṁsā devā yāmā devā tusitā devā nimmānaratī devā paranimmitavasavattī devā brahmakāyikā devā ye ca devā taduttari. </span></div><p><div class=verse-container id=cnd9:16.9><span>Ime vuccanti upapattidevā. </span></div><p><div class=verse-container id=cnd9:16.10><span>Katame visuddhidevā? </span></div><p><div class=verse-container id=cnd9:16.11><span>Visuddhidevā vuccanti tathāgatasāvakā arahanto khīṇāsavā ye ca paccekabuddhā. </span></div><p><div class=verse-container id=cnd9:16.12><span>Ime vuccanti visuddhidevā. </span></div><p><div class=verse-container id=cnd9:16.13><span>Bhagavā sammutidevānañca upapattidevānañca visuddhidevānañca devo ca atidevo ca devātidevo ca sīhasīho nāganāgo gaṇigaṇī munimunī rājarājā. </span></div><p><div class=verse-container id=cnd9:16.14><span>Passāmahaṁ devamanussaloketi manussaloke devaṁ passāmi atidevaṁ passāmi devātidevaṁ passāmi dakkhāmi olokemi nijjhāyāmi upaparikkhāmīti—</span></div><p><div class=verse-container id=cnd9:16.15><span>passāmahaṁ devamanussaloke. </span></div><p><div class=verse-container id=cnd9:17.1><span>Ākiñcanaṁ brāhmaṇamiriyamānanti. </span></div><p><div class=verse-container id=cnd9:17.2><span>Akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ, te kiñcanā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tasmā buddho akiñcano. </span></div><p><div class=verse-container id=cnd9:17.3><span>Brāhmaṇoti bhagavā sattannaṁ dhammānaṁ bāhitattā brāhmaṇo—</span></div><p><div class=verse-container id=cnd9:17.4><span>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti, bāhitāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā. </span></div><p><div class=verse-container id=cnd9:18.1><span>Bāhitvā sabbapāpakāni, </span></div><p><div class=verse-container id=cnd9:18.2><span>(sabhiyāti bhagavā) </span></div><p><div class=verse-container id=cnd9:18.3><span>Vimalo sādhusamāhito ṭhitatto; </span></div><p><div class=verse-container id=cnd9:18.4><span>Saṁsāramaticca kevalī so, </span></div><p><div class=verse-container id=cnd9:18.5><span>Asito tādi pavuccate sa brahmāti. </span></div><p><div class=verse-container id=cnd9:19.1><span>Iriyamānanti carantaṁ viharantaṁ iriyantaṁ vattentaṁ pālentaṁ yapentaṁ yāpentanti—</span></div><p><div class=verse-container id=cnd9:19.2><span>akiñcanaṁ brāhmaṇamiriyamānaṁ. </span></div><p><div class=verse-container id=cnd9:20.1><span>Taṁ taṁ namassāmi samantacakkhūti. </span></div><p><div class=verse-container id=cnd9:20.2><span>Tanti bhagavantaṁ bhaṇati. </span></div><p><div class=verse-container id=cnd9:20.3><span>Namassāmīti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi sakkaromi garuṁ karomi mānemi pūjemi. </span></div><p><div class=verse-container id=cnd9:20.4><span>Samantacakkhūti samantacakkhu vuccati sabbaññutañāṇaṁ. </span></div><p><div class=verse-container id=cnd9:20.5><span>Bhagavā sabbaññutañāṇena upeto samupeto upāgato samupāgato upapanno samupapanno samannāgato. </span></div><p><div class=verse-container id=cnd9:21.1><span>“Na tassa addiṭṭhamidhatthi kiñci, </span></div><p><div class=verse-container id=cnd9:21.2><span>Atho aviññātamajānitabbaṁ; </span></div><p><div class=verse-container id=cnd9:21.3><span>Sabbaṁ abhiññāsi yadatthi neyyaṁ, </span></div><p><div class=verse-container id=cnd9:21.4><span>Tathāgato tena samantacakkhū”ti. </span></div><p><div class=verse-container id=cnd9:22.1><span>Taṁ taṁ namassāmi samantacakkhu. </span></div><p><div class=verse-container id=cnd9:23.1><span>Pamuñca maṁ sakka kathaṅkathāhīti. </span></div><p><div class=verse-container id=cnd9:23.2><span>Sakkāti sakko bhagavā sakyakulā pabbajitotipi sakko. </span></div><p><div class=verse-container id=cnd9:23.3><span>Atha vā aḍḍho mahaddhano dhanavātipi sakko. </span></div><p><div class=verse-container id=cnd9:23.4><span>Tassimāni dhanāni, seyyathidaṁ—</span></div><p><div class=verse-container id=cnd9:23.5><span>saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. </span></div><p><div class=verse-container id=cnd9:23.6><span>Imehi anekavidhehi dhanaratanehi aḍḍho mahaddhano dhanavātipi sakko. </span></div><p><div class=verse-container id=cnd9:23.7><span>Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. </span></div><p><div class=verse-container id=cnd9:23.8><span>Kathaṅkathā vuccati vicikicchā. </span></div><p><div class=verse-container id=cnd9:23.9><span>Dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā. </span></div><p><div class=verse-container id=cnd9:23.10><span>Yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā chambhitattaṁ cittassa manovilekho. </span></div><p><div class=verse-container id=cnd9:23.11><span>Pamuñca maṁ sakka kathaṅkathāhīti muñca maṁ pamuñca maṁ mocehi maṁ pamocehi maṁ uddhara maṁ samuddhara maṁ vuṭṭhāpehi maṁ kathaṅkathāsallatoti—</span></div><p><div class=verse-container id=cnd9:23.12><span>pamuñca maṁ sakka kathaṅkathāhi. </span></div><p><div class=verse-container id=cnd9:23.13><span>Tenāha so brāhmaṇo—</span></div><p><div class=verse-container id=cnd9:24.1><span>“Passāmahaṁ devamanussaloke, </span></div><p><div class=verse-container id=cnd9:24.2><span>Akiñcanaṁ brāhmaṇamiriyamānaṁ; </span></div><p><div class=verse-container id=cnd9:24.3><span>Taṁ taṁ namassāmi samantacakkhu, </span></div><p><div class=verse-container id=cnd9:24.4><span>Pamuñca maṁ sakka kathaṅkathāhī”ti. </span></div><p><div class=verse-container id=cnd9:25.1><span>Nāhaṁ sahissāmi pamocanāya, </span></div><p><div class=verse-container id=cnd9:25.2><span>Kathaṅkathiṁ dhotaka kañci loke; </span></div><p><div class=verse-container id=cnd9:25.3><span>Dhammañca seṭṭhaṁ abhijānamāno, </span></div><p><div class=verse-container id=cnd9:25.4><span>Evaṁ tuvaṁ oghamimaṁ taresi. </span></div><p><div class=verse-container id=cnd9:26.1><span>Nāhaṁ sahissāmi pamocanāyāti nāhaṁ taṁ sakkomi muñcituṁ pamuñcituṁ mocetuṁ pamocetuṁ uddharituṁ samuddharituṁ uṭṭhāpetuṁ samuṭṭhāpetuṁ kathaṅkathāsallatoti. </span></div><p><div class=verse-container id=cnd9:26.2><span>Evampi nāhaṁ sahissāmi pamocanāya. </span></div><p><div class=verse-container id=cnd9:26.3><span>Atha vā na īhāmi na samīhāmi na ussahāmi na vāyamāmi na ussāhaṁ karomi na ussoḷhiṁ karomi na thāmaṁ karomi na dhitiṁ karomi na vīriyaṁ karomi na chandaṁ janemi na sañjanemi na nibbattemi na abhinibbattemi assaddhe puggale acchandike kusīte hīnavīriye appaṭipajjamāne dhammadesanāyāti. </span></div><p><div class=verse-container id=cnd9:26.4><span>Evampi nāhaṁ sahissāmi pamocanāya. </span></div><p><div class=verse-container id=cnd9:26.5><span>Atha vā natthañño koci mocetā. </span></div><p><div class=verse-container id=cnd9:26.6><span>Te yadi moceyyuṁ sakena thāmena sakena balena sakena vīriyena sakena parakkamena sakena purisathāmena sakena purisabalena sakena purisavīriyena sakena purisaparakkamena attanā sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjamānā moceyyunti. </span></div><p><div class=verse-container id=cnd9:26.7><span>Evampi nāhaṁ sahissāmi pamocanāya. </span></div><p><div class=verse-container id=cnd9:27.1><span>Vuttañhetaṁ bhagavatā—</span></div><p><div class=verse-container id=cnd9:27.2><span>“so vata, cunda, attanā palipapalipanno paraṁ palipapalipannaṁ uddharissatīti netaṁ ṭhānaṁ vijjati. </span></div><p><div class=verse-container id=cnd9:27.3><span>So vata, cunda, attanā adanto avinīto aparinibbuto paraṁ damessati vinessati parinibbāpessatīti netaṁ ṭhānaṁ vijjatī”ti. </span></div><p><div class=verse-container id=cnd9:27.4><span>Evampi nāhaṁ sahissāmi pamocanāya. </span></div><p><div class=verse-container id=cnd9:28.1><span>Vuttañhetaṁ bhagavatā—</span></div><p><div class=verse-container id=cnd9:29.1><span>“Attanā hi kataṁ pāpaṁ, </span></div><p><div class=verse-container id=cnd9:29.2><span>attanā saṅkilissati; </span></div><p><div class=verse-container id=cnd9:29.3><span>Attanā akataṁ pāpaṁ, </span></div><p><div class=verse-container id=cnd9:29.4><span>attanāva visujjhati; </span></div><p><div class=verse-container id=cnd9:29.5><span>Suddhi asuddhi paccattaṁ, </span></div><p><div class=verse-container id=cnd9:29.6><span>nāñño aññaṁ visodhaye”ti. </span></div><p><div class=verse-container id=cnd9:30.1><span>Evampi nāhaṁ sahissāmi pamocanāya. </span></div><p><div class=verse-container id=cnd9:31.1><span>Vuttañhetaṁ bhagavatā—</span></div><p><div class=verse-container id=cnd9:31.2><span>“evameva kho, brāhmaṇa, tiṭṭhateva nibbānaṁ tiṭṭhati nibbānagāmī maggo tiṭṭhāmahaṁ samādapetā, atha ca pana mama sāvakā mayā evaṁ ovadiyamānā evaṁ anusāsiyamānā appekacce accantaniṭṭhaṁ nibbānaṁ ārādhenti ekacce nārādhentīti. </span></div><p><div class=verse-container id=cnd9:31.3><span>Ettha kyāhaṁ, brāhmaṇa karomi? </span></div><p><div class=verse-container id=cnd9:31.4><span>Maggakkhāyī, brāhmaṇa, tathāgato. </span></div><p><div class=verse-container id=cnd9:31.5><span>Maggaṁ buddho ācikkhati. </span></div><p><div class=verse-container id=cnd9:31.6><span>Attanā paṭipajjamānā mucceyyunti. </span></div><p><div class=verse-container id=cnd9:31.7><span>Evampi nāhaṁ sahissāmi pamocanāya. </span></div><p><div class=verse-container id=cnd9:32.1><span>Kathaṅkathiṁ dhotaka kañci loketi kathaṅkathiṁ puggalaṁ sakaṅkhaṁ sakhilaṁ sadveḷhakaṁ savicikicchaṁ. </span></div><p><div class=verse-container id=cnd9:32.2><span>Kañcīti kañci khattiyaṁ vā brāhmaṇaṁ vā vessaṁ vā suddaṁ vā gahaṭṭhaṁ vā pabbajitaṁ vā devaṁ vā manussaṁ vā. </span></div><p><div class=verse-container id=cnd9:32.3><span>Loketi apāyaloke …pe… āyatanaloketi—</span></div><p><div class=verse-container id=cnd9:32.4><span>kathaṅkathiṁ dhotaka kañci loke. </span></div><p><div class=verse-container id=cnd9:33.1><span>Dhammañca seṭṭhaṁ abhijānamānoti dhammaṁ seṭṭhaṁ vuccati amataṁ nibbānaṁ. </span></div><p><div class=verse-container id=cnd9:33.2><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd9:33.3><span>Seṭṭhanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ dhammaṁ ājānamāno vijānamāno paṭivijānamāno paṭivijjhamānoti—</span></div><p><div class=verse-container id=cnd9:33.4><span>dhammañca seṭṭhaṁ abhijānamāno. </span></div><p><div class=verse-container id=cnd9:34.1><span>Evaṁ tuvaṁ oghamimaṁ taresīti evaṁ kāmoghaṁ bhavoghaṁ diṭṭhoghaṁ avijjoghaṁ tareyyāsi uttareyyāsi patareyyāsi samatikkameyyāsi vītivatteyyāsīti—</span></div><p><div class=verse-container id=cnd9:34.2><span>evaṁ tuvaṁ oghamimaṁ taresi. </span></div><p><div class=verse-container id=cnd9:34.3><span>Tenāha bhagavā—</span></div><p><div class=verse-container id=cnd9:35.1><span>“Nāhaṁ sahissāmi pamocanāya, </span></div><p><div class=verse-container id=cnd9:35.2><span>Kathaṅkathiṁ dhotaka kañci loke; </span></div><p><div class=verse-container id=cnd9:35.3><span>Dhammañca seṭṭhaṁ abhijānamāno, </span></div><p><div class=verse-container id=cnd9:35.4><span>Evaṁ tuvaṁ oghamimaṁ taresī”ti. </span></div><p><div class=verse-container id=cnd9:36.1><span>Anusāsa brahme karuṇāyamāno, </span></div><p><div class=verse-container id=cnd9:36.2><span>Vivekadhammaṁ yamahaṁ vijaññaṁ; </span></div><p><div class=verse-container id=cnd9:36.3><span>Yathāhaṁ ākāsova abyāpajjamāno, </span></div><p><div class=verse-container id=cnd9:36.4><span>Idheva santo asito careyyaṁ. </span></div><p><div class=verse-container id=cnd9:37.1><span>Anusāsa brahme karuṇāyamānoti anusāsa brahme anuggaṇha brahme anukampa brahmeti—</span></div><p><div class=verse-container id=cnd9:37.2><span>anusāsa brahme. </span></div><p><div class=verse-container id=cnd9:37.3><span>Karuṇāyamānoti karuṇāyamāno anudayamāno anurakkhamāno anuggaṇhamāno anukampamānoti—</span></div><p><div class=verse-container id=cnd9:37.4><span>anusāsa brahme karuṇāyamāno. </span></div><p><div class=verse-container id=cnd9:38.1><span>Vivekadhammaṁ yamahaṁ vijaññanti vivekadhammaṁ vuccati amataṁ nibbānaṁ. </span></div><p><div class=verse-container id=cnd9:38.2><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd9:38.3><span>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span></div><p><div class=verse-container id=cnd9:38.4><span>vivekadhammaṁ yamahaṁ vijaññaṁ. </span></div><p><div class=verse-container id=cnd9:39.1><span>Yathāhaṁ ākāsova abyāpajjamānoti yathā ākāso na pajjati na gaṇhati na bajjhati na palibajjhati, evaṁ apajjamāno agaṇhamāno abajjhamāno apalibajjhamānoti—</span></div><p><div class=verse-container id=cnd9:39.2><span>evampi ākāsova abyāpajjamāno. </span></div><p><div class=verse-container id=cnd9:39.3><span>Yathā ākāso na rajjati lākhāya vā haliddiyā vā nīliyā vā mañjeṭṭhāya vā evaṁ arajjamāno adussamāno amuyhamāno akilissamānoti—</span></div><p><div class=verse-container id=cnd9:39.4><span>evampi ākāsova abyāpajjamāno. </span></div><p><div class=verse-container id=cnd9:39.5><span>Yathā ākāso na kuppati na byāpajjati na patilīyati na paṭihaññati, evaṁ akuppamāno abyāpajjamāno appatilīyamāno appaṭihaññamāno appaṭihatamānoti—</span></div><p><div class=verse-container id=cnd9:39.6><span>evampi ākāsova abyāpajjamāno. </span></div><p><div class=verse-container id=cnd9:40.1><span>Idheva santo asito careyyanti. </span></div><p><div class=verse-container id=cnd9:40.2><span>Idheva santoti idheva santo samāno idheva nisinno samāno imasmiṁyeva āsane nisinno samāno imissāyeva parisāya nisinno samānoti, evampi—</span></div><p><div class=verse-container id=cnd9:40.3><span>idheva santo. </span></div><p><div class=verse-container id=cnd9:40.4><span>Atha vā idheva santo upasanto vūpasanto nibbuto paṭippassaddhoti, evampi—</span></div><p><div class=verse-container id=cnd9:40.5><span>idheva santo. </span></div><p><div class=verse-container id=cnd9:40.6><span>Asitoti dve nissayā—</span></div><p><div class=verse-container id=cnd9:40.7><span>taṇhānissayo ca diṭṭhinissayo ca …pe… </span></div><p><div class=verse-container id=cnd9:40.8><span>ayaṁ taṇhānissayo …pe… </span></div><p><div class=verse-container id=cnd9:40.9><span>ayaṁ diṭṭhinissayo … taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe … </span></div><p><div class=verse-container id=cnd9:40.10><span>sadde … gandhe … rase … phoṭṭhabbe … dhamme … kulaṁ … gaṇaṁ … āvāsaṁ … lābhaṁ … yasaṁ … pasaṁsaṁ … sukhaṁ … cīvaraṁ … piṇḍapātaṁ … senāsanaṁ … gilānapaccayabhesajjaparikkhāraṁ … kāmadhātuṁ … rūpadhātuṁ … arūpadhātuṁ … kāmabhavaṁ … rūpabhavaṁ … arūpabhavaṁ … saññābhavaṁ … asaññābhavaṁ … nevasaññānāsaññābhavaṁ … ekavokārabhavaṁ … catuvokārabhavaṁ … pañcavokārabhavaṁ … atītaṁ … anāgataṁ … paccuppannaṁ … diṭṭhasutamutaviññātabbe dhamme asito anissito anallīno anupagato anajjhosito anadhimutto nikkhanto nissaṭo vippamutto visaṁyutto vimariyādikatena cetasā. </span></div><p><div class=verse-container id=cnd9:40.11><span>Careyyanti careyyaṁ vihareyyaṁ iriyeyyaṁ vatteyyaṁ pāleyyaṁ yapeyyaṁ yāpeyyanti—</span></div><p><div class=verse-container id=cnd9:40.12><span>idheva santo asito careyyaṁ. </span></div><p><div class=verse-container id=cnd9:40.13><span>Tenāha so brāhmaṇo—</span></div><p><div class=verse-container id=cnd9:41.1><span>“Anusāsa brahme karuṇāyamāno, </span></div><p><div class=verse-container id=cnd9:41.2><span>Vivekadhammaṁ yamahaṁ vijaññaṁ; </span></div><p><div class=verse-container id=cnd9:41.3><span>Yathāhaṁ ākāsova abyāpajjamāno, </span></div><p><div class=verse-container id=cnd9:41.4><span>Idheva santo asito careyyan”ti. </span></div><p><div class=verse-container id=cnd9:42.1><span>Kittayissāmi te santiṁ, </span></div><p><div class=verse-container id=cnd9:42.2><span>(dhotakāti bhagavā) </span></div><p><div class=verse-container id=cnd9:42.3><span>Diṭṭhe dhamme anītihaṁ; </span></div><p><div class=verse-container id=cnd9:42.4><span>Yaṁ viditvā sato caraṁ, </span></div><p><div class=verse-container id=cnd9:42.5><span>Tare loke visattikaṁ. </span></div><p><div class=verse-container id=cnd9:43.1><span>Kittayissāmi te santinti rāgassa santiṁ, dosassa santiṁ, mohassa santiṁ, kodhassa santiṁ, upanāhassa …pe… </span></div><p><div class=verse-container id=cnd9:43.2><span>makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṁ … sabbaduccaritānaṁ … sabbadarathānaṁ … sabbapariḷāhānaṁ … sabbasantāpānaṁ … sabbākusalābhisaṅkhārānaṁ santiṁ upasantiṁ vūpasantiṁ nibbutiṁ paṭippassaddhiṁ kittayissāmi pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti—</span></div><p><div class=verse-container id=cnd9:43.3><span>kittayissāmi te santiṁ. </span></div><p><div class=verse-container id=cnd9:44.1><span>Dhotakāti bhagavāti. </span></div><p><div class=verse-container id=cnd9:44.2><span>Dhotakāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd9:44.3><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd9:44.4><span>dhotakāti bhagavā. </span></div><p><div class=verse-container id=cnd9:45.1><span>Diṭṭhe dhamme anītihanti. </span></div><p><div class=verse-container id=cnd9:45.2><span>Diṭṭhe dhammeti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti …pe… </span></div><p><div class=verse-container id=cnd9:45.3><span>yaṁ kiñci samudayadhammaṁ sabbaṁ taṁ nirodhadhammanti diṭṭhe dhamme ñāte dhamme tulite dhamme tīrite dhamme vibhāvite dhamme vibhūte dhammeti, evampi—</span></div><p><div class=verse-container id=cnd9:45.4><span>diṭṭhe dhamme …pe…. </span></div><p><div class=verse-container id=cnd9:45.5><span>Atha vā dukkhe diṭṭhe dukkhaṁ kathayissāmi, samudaye diṭṭhe samudayaṁ kathayissāmi, magge diṭṭhe maggaṁ kathayissāmi, nirodhe diṭṭhe nirodhaṁ kathayissāmīti, evampi—</span></div><p><div class=verse-container id=cnd9:45.6><span>diṭṭhe dhamme …pe…. </span></div><p><div class=verse-container id=cnd9:45.7><span>Atha vā sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti, evampi—</span></div><p><div class=verse-container id=cnd9:45.8><span>diṭṭhe dhamme. </span></div><p><div class=verse-container id=cnd9:45.9><span>Anītihanti na itihītihaṁ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā sāmaṁ sayamabhiññātaṁ attapaccakkhadhammaṁ, taṁ kathayissāmīti—</span></div><p><div class=verse-container id=cnd9:45.10><span>diṭṭhe dhamme anītihaṁ. </span></div><p><div class=verse-container id=cnd9:46.1><span>Yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā; </span></div><p><div class=verse-container id=cnd9:46.2><span>“sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; </span></div><p><div class=verse-container id=cnd9:46.3><span>“sabbe saṅkhārā dukkhā”ti …pe… </span></div><p><div class=verse-container id=cnd9:46.4><span>“sabbe dhammā anattā”ti …pe… </span></div><p><div class=verse-container id=cnd9:46.5><span>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd9:46.6><span>Satoti catūhi kāraṇehi sato—</span></div><p><div class=verse-container id=cnd9:46.7><span>kāye kāyānupassanāsatipaṭṭhānaṁ bhāvento sato …pe… </span></div><p><div class=verse-container id=cnd9:46.8><span>so vuccati sato. </span></div><p><div class=verse-container id=cnd9:46.9><span>Caranti caranto viharanto iriyanto vattento pālento yapento yāpentoti—</span></div><p><div class=verse-container id=cnd9:46.10><span>yaṁ viditvā sato caraṁ. </span></div><p><div class=verse-container id=cnd9:47.1><span>Tare loke visattikanti visattikā vuccati taṇhā. </span></div><p><div class=verse-container id=cnd9:47.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd9:47.3><span>Visattikāti kenaṭṭhena visattikā …pe… visaṭā vitthatāti visattikā. </span></div><p><div class=verse-container id=cnd9:47.4><span>Loketi apāyaloke …pe… āyatanaloke. </span></div><p><div class=verse-container id=cnd9:47.5><span>Tare loke visattikanti loke vesā visattikā, loke vetaṁ visattikaṁ sato tareyya uttareyya patareyya samatikkameyya vītivatteyyāti—</span></div><p><div class=verse-container id=cnd9:47.6><span>tare loke visattikaṁ. </span></div><p><div class=verse-container id=cnd9:47.7><span>Tenāha bhagavā—</span></div><p><div class=verse-container id=cnd9:48.1><span>“Kittayissāmi te santiṁ, </span></div><p><div class=verse-container id=cnd9:48.2><span>(dhotakāti bhagavā) </span></div><p><div class=verse-container id=cnd9:48.3><span>Diṭṭhe dhamme anītihaṁ; </span></div><p><div class=verse-container id=cnd9:48.4><span>Yaṁ viditvā sato caraṁ, </span></div><p><div class=verse-container id=cnd9:48.5><span>Tare loke visattikan”ti. </span></div><p><div class=verse-container id=cnd9:49.1><span>Tañcāhaṁ abhinandāmi, </span></div><p><div class=verse-container id=cnd9:49.2><span>mahesi santimuttamaṁ; </span></div><p><div class=verse-container id=cnd9:49.3><span>Yaṁ viditvā sato caraṁ, </span></div><p><div class=verse-container id=cnd9:49.4><span>tare loke visattikaṁ. </span></div><p><div class=verse-container id=cnd9:50.1><span>Tañcāhaṁ abhinandāmīti. </span></div><p><div class=verse-container id=cnd9:50.2><span>Tanti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmīti—</span></div><p><div class=verse-container id=cnd9:50.3><span>tañcāhaṁ abhinandāmi. </span></div><p><div class=verse-container id=cnd9:51.1><span>Mahesisantimuttamanti. </span></div><p><div class=verse-container id=cnd9:51.2><span>Mahesīti kiṁ mahesi bhagavā? </span></div><p><div class=verse-container id=cnd9:51.3><span>Mahantaṁ sīlakkhandhaṁ esī gavesī pariyesīti mahesi, mahantaṁ samādhikkhandhaṁ …pe… </span></div><p><div class=verse-container id=cnd9:51.4><span>kahaṁ narāsabhoti mahesi. </span></div><p><div class=verse-container id=cnd9:51.5><span>Santimuttamanti santi vuccati amataṁ nibbānaṁ. </span></div><p><div class=verse-container id=cnd9:51.6><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd9:51.7><span>Uttamanti aggaṁ seṭṭhaṁ viseṭṭhaṁ pāmokkhaṁ uttamaṁ pavaranti—</span></div><p><div class=verse-container id=cnd9:51.8><span>mahesi santimuttamaṁ. </span></div><p><div class=verse-container id=cnd9:52.1><span>Yaṁ viditvā sato caranti yaṁ viditaṁ katvā …pe… </span></div><p><div class=verse-container id=cnd9:52.2><span>“sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā; </span></div><p><div class=verse-container id=cnd9:52.3><span>“sabbe saṅkhārā dukkhā”ti … “sabbe dhammā anattā”ti …pe… </span></div><p><div class=verse-container id=cnd9:52.4><span>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd9:52.5><span>Satoti catūhi kāraṇehi sato—</span></div><p><div class=verse-container id=cnd9:52.6><span>kāye kāyānupassanāsatipaṭṭhānaṁ bhāvento sato …pe… </span></div><p><div class=verse-container id=cnd9:52.7><span>so vuccati sato. </span></div><p><div class=verse-container id=cnd9:52.8><span>Caranti caranto …pe… </span></div><p><div class=verse-container id=cnd9:52.9><span>yāpentoti—</span></div><p><div class=verse-container id=cnd9:52.10><span>yaṁ viditvā sato caraṁ. </span></div><p><div class=verse-container id=cnd9:53.1><span>Tare loke visattikanti. </span></div><p><div class=verse-container id=cnd9:53.2><span>Visattikā vuccati taṇhā. </span></div><p><div class=verse-container id=cnd9:53.3><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd9:53.4><span>Visattikāti kenaṭṭhena visattikā …pe… visaṭā vitthatāti visattikā. </span></div><p><div class=verse-container id=cnd9:53.5><span>Loketi apāyaloke …pe… āyatanaloke. </span></div><p><div class=verse-container id=cnd9:53.6><span>Tare loke visattikanti loke vesā visattikā, loke vetaṁ visattikaṁ sato tareyyaṁ uttareyyaṁ …pe… </span></div><p><div class=verse-container id=cnd9:53.7><span>vītivatteyyanti—</span></div><p><div class=verse-container id=cnd9:53.8><span>tare loke visattikaṁ. </span></div><p><div class=verse-container id=cnd9:53.9><span>Tenāha so brāhmaṇo—</span></div><p><div class=verse-container id=cnd9:54.1><span>“Tañcāhaṁ abhinandāmi, </span></div><p><div class=verse-container id=cnd9:54.2><span>mahesi santimuttamaṁ; </span></div><p><div class=verse-container id=cnd9:54.3><span>Yaṁ viditvā sato caraṁ, </span></div><p><div class=verse-container id=cnd9:54.4><span>tare loke visattikan”ti. </span></div><p><div class=verse-container id=cnd9:55.1><span>Yaṁ kiñci sampajānāsi, </span></div><p><div class=verse-container id=cnd9:55.2><span>(dhotakāti bhagavā) </span></div><p><div class=verse-container id=cnd9:55.3><span>Uddhaṁ adho tiriyañcāpi majjhe; </span></div><p><div class=verse-container id=cnd9:55.4><span>Etaṁ viditvā saṅgoti loke, </span></div><p><div class=verse-container id=cnd9:55.5><span>Bhavābhavāya mākāsi taṇhaṁ. </span></div><p><div class=verse-container id=cnd9:56.1><span>Yaṁ kiñci sampajānāsīti yaṁ kiñci sampajānāsi ājānāsi paṭivijānāsi paṭivijjhasīti—</span></div><p><div class=verse-container id=cnd9:56.2><span>yaṁ kiñci sampajānāsi. </span></div><p><div class=verse-container id=cnd9:56.3><span>Dhotakāti bhagavāti. </span></div><p><div class=verse-container id=cnd9:56.4><span>Dhotakāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd9:56.5><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd9:56.6><span>dhotakāti bhagavā. </span></div><p><div class=verse-container id=cnd9:57.1><span>Uddhaṁ adho tiriyañcāpi majjheti. </span></div><p><div class=verse-container id=cnd9:57.2><span>Uddhanti anāgataṁ; </span></div><p><div class=verse-container id=cnd9:57.3><span>adhoti atītaṁ; </span></div><p><div class=verse-container id=cnd9:57.4><span>tiriyañcāpi majjheti paccuppannaṁ. </span></div><p><div class=verse-container id=cnd9:57.5><span>Uddhanti devaloko; </span></div><p><div class=verse-container id=cnd9:57.6><span>adhoti apāyaloko; </span></div><p><div class=verse-container id=cnd9:57.7><span>tiriyañcāpi majjheti manussaloko. </span></div><p><div class=verse-container id=cnd9:57.8><span>Atha vā uddhanti kusalā dhammā; </span></div><p><div class=verse-container id=cnd9:57.9><span>adhoti akusalā dhammā; </span></div><p><div class=verse-container id=cnd9:57.10><span>tiriyañcāpi majjheti abyākatā dhammā. </span></div><p><div class=verse-container id=cnd9:57.11><span>Uddhanti arūpadhātu; </span></div><p><div class=verse-container id=cnd9:57.12><span>adhoti kāmadhātu; </span></div><p><div class=verse-container id=cnd9:57.13><span>tiriyañcāpi majjheti rūpadhātu. </span></div><p><div class=verse-container id=cnd9:57.14><span>Uddhanti sukhā vedanā; </span></div><p><div class=verse-container id=cnd9:57.15><span>adhoti dukkhā vedanā; </span></div><p><div class=verse-container id=cnd9:57.16><span>tiriyañcāpi majjheti adukkhamasukhā vedanā. </span></div><p><div class=verse-container id=cnd9:57.17><span>Uddhanti uddhaṁ pādatalā; </span></div><p><div class=verse-container id=cnd9:57.18><span>adhoti adho kesamatthakā; </span></div><p><div class=verse-container id=cnd9:57.19><span>tiriyañcāpi majjheti vemajjheti—</span></div><p><div class=verse-container id=cnd9:57.20><span>uddhaṁ adho tiriyañcāpi majjhe. </span></div><p><div class=verse-container id=cnd9:58.1><span>Etaṁ viditvā saṅgoti loketi saṅgo eso lagganaṁ etaṁ bandhanaṁ etaṁ palibodho esoti ñatvā jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd9:58.2><span>etaṁ viditvā saṅgoti loke. </span></div><p><div class=verse-container id=cnd9:59.1><span>Bhavābhavāya mākāsi taṇhanti. </span></div><p><div class=verse-container id=cnd9:59.2><span>Taṇhāti rūpataṇhā saddataṇhā …pe… </span></div><p><div class=verse-container id=cnd9:59.3><span>dhammataṇhā. </span></div><p><div class=verse-container id=cnd9:59.4><span>Bhavābhavāyāti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā taṇhaṁ mākāsi mā janesi mā sañjanesi mā nibbattesi mābhinibbattesi, pajaha vinodehi byantīkarohi anabhāvaṁ gamehīti—</span></div><p><div class=verse-container id=cnd9:59.5><span>bhavābhavāya mākāsi taṇhanti. </span></div><p><div class=verse-container id=cnd9:59.6><span>Tenāha bhagavā—</span></div><p><div class=verse-container id=cnd9:60.1><span>“Yaṁ kiñci sampajānāsi, </span></div><p><div class=verse-container id=cnd9:60.2><span>(dhotakāti bhagavā) </span></div><p><div class=verse-container id=cnd9:60.3><span>Uddhaṁ adho tiriyañcāpi majjhe; </span></div><p><div class=verse-container id=cnd9:60.4><span>Etaṁ viditvā saṅgoti loke, </span></div><p><div class=verse-container id=cnd9:60.5><span>Bhavābhavāya mākāsi taṇhan”ti. </span></div><p><div class=verse-container id=cnd9:61.1><span>Saha gāthāpariyosānā …pe… </span></div><p><div class=verse-container id=cnd9:61.2><span>satthā me, bhante bhagavā, sāvakohamasmīti. </span></div><p><div class=verse-container id=cnd9:61.3><span>Dhotakamāṇavapucchāniddeso pañcamo. </span></div><div class=flex-between><a href=/canon/en/pli/ms/sutta/kn/cnd/cnd0008.html>Previous</a><a href=/canon/en/pli/ms/sutta/kn/cnd/cnd0010.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>