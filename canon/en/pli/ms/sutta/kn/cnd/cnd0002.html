<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0001.html>Previous</a><a href=/canon/en/pli/ms/sutta/kn/cnd/cnd0003.html>Next</a></div><p id=cnd2:0.1><span class=root>Cūḷaniddesa </span><br><p id=cnd2:0.2><span class=root>Pārāyanavaggagāthā </span><br><p id=cnd2:0.3><span class="root big-bold">Pucchā </span><br><p id=cnd2:1.0.1><span class=root>1. Ajitamāṇavapucchā </span><br><p id=cnd2:1.1><span class=root>“Kenassu nivuto loko, </span><br><p id=cnd2:1.2><span class=root>(iccāyasmā ajito) </span><br><p id=cnd2:1.3><span class=root>Kenassu nappakāsati; </span><br><p id=cnd2:1.4><span class=root>Kissābhilepanaṁ brūsi, </span><br><p id=cnd2:1.5><span class=root>Kiṁsu tassa mahabbhayaṁ”. </span><br><p id=cnd2:2.1><span class=root>“Avijjāya nivuto loko, </span><br><p id=cnd2:2.2><span class=root>(ajitāti bhagavā) </span><br><p id=cnd2:2.3><span class=root>Vevicchā pamādā nappakāsati; </span><br><p id=cnd2:2.4><span class=root>Jappābhilepanaṁ brūmi, </span><br><p id=cnd2:2.5><span class=root>Dukkhamassa mahabbhayaṁ”. </span><br><p id=cnd2:3.1><span class=root>“Savanti sabbadhi sotā, </span><br><p id=cnd2:3.2><span class=root>(iccāyasmā ajito) </span><br><p id=cnd2:3.3><span class=root>Sotānaṁ kiṁ nivāraṇaṁ; </span><br><p id=cnd2:3.4><span class=root>Sotānaṁ saṁvaraṁ brūhi, </span><br><p id=cnd2:3.5><span class=root>Kena sotā pidhiyyare”. </span><br><p id=cnd2:4.1><span class=root>“Yāni sotāni lokasmiṁ, </span><br><p id=cnd2:4.2><span class=root>(ajitāti bhagavā) </span><br><p id=cnd2:4.3><span class=root>Sati tesaṁ nivāraṇaṁ; </span><br><p id=cnd2:4.4><span class=root>Sotānaṁ saṁvaraṁ brūmi, </span><br><p id=cnd2:4.5><span class=root>Paññāyete pidhiyyare”. </span><br><p id=cnd2:5.1><span class=root>“Paññā ceva sati cāpi, </span><br><p id=cnd2:5.2><span class=root>(iccāyasmā ajito) </span><br><p id=cnd2:5.3><span class=root>Nāmarūpañca mārisa; </span><br><p id=cnd2:5.4><span class=root>Etaṁ me puṭṭho pabrūhi, </span><br><p id=cnd2:5.5><span class=root>Katthetaṁ uparujjhati”. </span><br><p id=cnd2:6.1><span class=root>“Yametaṁ pañhaṁ apucchi, </span><br><p id=cnd2:6.2><span class=root>ajita taṁ vadāmi te; </span><br><p id=cnd2:6.3><span class=root>Yattha nāmañca rūpañca, </span><br><p id=cnd2:6.4><span class=root>asesaṁ uparujjhati; </span><br><p id=cnd2:6.5><span class=root>Viññāṇassa nirodhena, </span><br><p id=cnd2:6.6><span class=root>etthetaṁ uparujjhati”. </span><br><p id=cnd2:7.1><span class=root>“Ye ca saṅkhātadhammāse, </span><br><p id=cnd2:7.2><span class=root>ye ca sekhā puthū idha; </span><br><p id=cnd2:7.3><span class=root>Tesaṁ me nipako iriyaṁ, </span><br><p id=cnd2:7.4><span class=root>puṭṭho pabrūhi mārisa”. </span><br><p id=cnd2:8.1><span class=root>“Kāmesu nābhigijjheyya, </span><br><p id=cnd2:8.2><span class=root>Manasānāvilo siyā; </span><br><p id=cnd2:8.3><span class=root>Kusalo sabbadhammānaṁ, </span><br><p id=cnd2:8.4><span class=root>Sato bhikkhu paribbaje”ti. </span><br><p id=cnd2:8.5><span class=root>Ajitamāṇavapucchā paṭhamā. </span><br><p id=cnd2:9.0><span class=root>2. Tissametteyyamāṇavapucchā </span><br><p id=cnd2:9.1><span class=root>“Kodha santusito loke, </span><br><p id=cnd2:9.2><span class=root>(iccāyasmā tissametteyyo) </span><br><p id=cnd2:9.3><span class=root>Kassa no santi iñjitā; </span><br><p id=cnd2:9.4><span class=root>Ko ubhantamabhiññāya, </span><br><p id=cnd2:9.5><span class=root>Majjhe mantā na lippati; </span><br><p id=cnd2:9.6><span class=root>Kaṁ brūsi mahāpurisoti, </span><br><p id=cnd2:9.7><span class=root>Ko idha sibbinimaccagā”. </span><br><p id=cnd2:10.1><span class=root>“Kāmesu brahmacariyavā, </span><br><p id=cnd2:10.2><span class=root>(metteyyāti bhagavā) </span><br><p id=cnd2:10.3><span class=root>Vītataṇho sadā sato; </span><br><p id=cnd2:10.4><span class=root>Saṅkhāya nibbuto bhikkhu, </span><br><p id=cnd2:10.5><span class=root>Tassa no santi iñjitā. </span><br><p id=cnd2:11.1><span class=root>So ubhantamabhiññāya, </span><br><p id=cnd2:11.2><span class=root>Majjhe mantā na lippati; </span><br><p id=cnd2:11.3><span class=root>Taṁ brūmi mahāpurisoti, </span><br><p id=cnd2:11.4><span class=root>So idha sibbinimaccagā”ti. </span><br><p id=cnd2:11.5><span class=root>Tissametteyyamāṇavapucchā dutiyā. </span><br><p id=cnd2:12.0><span class=root>3. Puṇṇakamāṇavapucchā </span><br><p id=cnd2:12.1><span class=root>“Anejaṁ mūladassāviṁ, </span><br><p id=cnd2:12.2><span class=root>(iccāyasmā puṇṇako) </span><br><p id=cnd2:12.3><span class=root>Atthi pañhena āgamaṁ; </span><br><p id=cnd2:12.4><span class=root>Kiṁ nissitā isayo manujā, </span><br><p id=cnd2:12.5><span class=root>Khattiyā brāhmaṇā devatānaṁ; </span><br><p id=cnd2:12.6><span class=root>Yaññamakappayiṁsu puthūdha loke, </span><br><p id=cnd2:12.7><span class=root>Pucchāmi taṁ bhagavā brūhi metaṁ”. </span><br><p id=cnd2:13.1><span class=root>“Ye kecime isayo manujā, </span><br><p id=cnd2:13.2><span class=root>(puṇṇakāti bhagavā) </span><br><p id=cnd2:13.3><span class=root>Khattiyā brāhmaṇā devatānaṁ; </span><br><p id=cnd2:13.4><span class=root>Yaññamakappayiṁsu puthūdha loke, </span><br><p id=cnd2:13.5><span class=root>Āsīsamānā puṇṇaka itthattaṁ; </span><br><p id=cnd2:13.6><span class=root>Jaraṁ sitā yaññamakappayiṁsu”. </span><br><p id=cnd2:14.1><span class=root>“Ye kecime isayo manujā, </span><br><p id=cnd2:14.2><span class=root>(iccāyasmā puṇṇako) </span><br><p id=cnd2:14.3><span class=root>Khattiyā brāhmaṇā devatānaṁ; </span><br><p id=cnd2:14.4><span class=root>Yaññamakappayiṁsu puthūdha loke, </span><br><p id=cnd2:14.5><span class=root>Kaccisu te bhagavā yaññapathe appamattā; </span><br><p id=cnd2:14.6><span class=root>Atāruṁ jātiñca jarañca mārisa, </span><br><p id=cnd2:14.7><span class=root>Pucchāmi taṁ bhagavā brūhi metaṁ”. </span><br><p id=cnd2:15.1><span class=root>“Āsīsanti thomayanti abhijappanti juhanti, </span><br><p id=cnd2:15.2><span class=root>(puṇṇakāti bhagavā) </span><br><p id=cnd2:15.3><span class=root>Kāmābhijappanti paṭicca lābhaṁ; </span><br><p id=cnd2:15.4><span class=root>Te yājayogā bhavarāgarattā, </span><br><p id=cnd2:15.5><span class=root>Nātariṁsu jātijaranti brūmi”. </span><br><p id=cnd2:16.1><span class=root>“Te ce nātariṁsu yājayogā, </span><br><p id=cnd2:16.2><span class=root>(iccāyasmā puṇṇako) </span><br><p id=cnd2:16.3><span class=root>Yaññehi jātiñca jarañca mārisa; </span><br><p id=cnd2:16.4><span class=root>Atha ko carahi devamanussaloke, </span><br><p id=cnd2:16.5><span class=root>Atāri jātiñca jarañca mārisa; </span><br><p id=cnd2:16.6><span class=root>Pucchāmi taṁ bhagavā brūhi metaṁ”. </span><br><p id=cnd2:17.1><span class=root>“Saṅkhāya lokasmi paroparāni, </span><br><p id=cnd2:17.2><span class=root>(puṇṇakāti bhagavā) </span><br><p id=cnd2:17.3><span class=root>Yassiñjitaṁ natthi kuhiñci loke; </span><br><p id=cnd2:17.4><span class=root>Santo vidhūmo anīgho nirāso, </span><br><p id=cnd2:17.5><span class=root>Atāri so jātijaranti brūmī”ti. </span><br><p id=cnd2:17.6><span class=root>Puṇṇakamāṇavapucchā tatiyā. </span><br><p id=cnd2:18.0><span class=root>4. Mettagūmāṇavapucchā </span><br><p id=cnd2:18.1><span class=root>“Pucchāmi taṁ bhagavā brūhi metaṁ, </span><br><p id=cnd2:18.2><span class=root>(iccāyasmā mettagū) </span><br><p id=cnd2:18.3><span class=root>Maññāmi taṁ vedaguṁ bhāvitattaṁ; </span><br><p id=cnd2:18.4><span class=root>Kuto nu dukkhā samudāgatā ime, </span><br><p id=cnd2:18.5><span class=root>Ye keci lokasmimanekarūpā”. </span><br><p id=cnd2:19.1><span class=root>“Dukkhassa ve maṁ pabhavaṁ apucchasi, </span><br><p id=cnd2:19.2><span class=root>(mettagūti bhagavā) </span><br><p id=cnd2:19.3><span class=root>Taṁ te pavakkhāmi yathā pajānaṁ; </span><br><p id=cnd2:19.4><span class=root>Upadhinidānā pabhavanti dukkhā, </span><br><p id=cnd2:19.5><span class=root>Ye keci lokasmimanekarūpā. </span><br><p id=cnd2:20.1><span class=root>Yo ve avidvā upadhiṁ karoti, </span><br><p id=cnd2:20.2><span class=root>Punappunaṁ dukkhamupeti mando; </span><br><p id=cnd2:20.3><span class=root>Tasmā pajānaṁ upadhiṁ na kayirā, </span><br><p id=cnd2:20.4><span class=root>Dukkhassa jātippabhavānupassī”. </span><br><p id=cnd2:21.1><span class=root>“Yaṁ taṁ apucchimha akittayī no, </span><br><p id=cnd2:21.2><span class=root>Aññaṁ taṁ pucchāma tadiṅgha brūhi; </span><br><p id=cnd2:21.3><span class=root>‘Kathaṁ nu dhīrā vitaranti oghaṁ, </span><br><p id=cnd2:21.4><span class=root>Jātiṁ jaraṁ sokapariddavañca’; </span><br><p id=cnd2:21.5><span class=root>Taṁ me muni sādhu viyākarohi, </span><br><p id=cnd2:21.6><span class=root>Tathā hi te vidito esa dhammo”. </span><br><p id=cnd2:22.1><span class=root>“Kittayissāmi te dhammaṁ, </span><br><p id=cnd2:22.2><span class=root>(mettagūti bhagavā) </span><br><p id=cnd2:22.3><span class=root>Diṭṭhe dhamme anītihaṁ; </span><br><p id=cnd2:22.4><span class=root>Yaṁ viditvā sato caraṁ, </span><br><p id=cnd2:22.5><span class=root>Tare loke visattikaṁ”. </span><br><p id=cnd2:23.1><span class=root>“Tañcāhaṁ abhinandāmi, </span><br><p id=cnd2:23.2><span class=root>mahesi dhammamuttamaṁ; </span><br><p id=cnd2:23.3><span class=root>Yaṁ viditvā sato caraṁ, </span><br><p id=cnd2:23.4><span class=root>tare loke visattikaṁ”. </span><br><p id=cnd2:24.1><span class=root>“Yaṁ kiñci sampajānāsi, </span><br><p id=cnd2:24.2><span class=root>(mettagūti bhagavā) </span><br><p id=cnd2:24.3><span class=root>Uddhaṁ adho tiriyañcāpi majjhe; </span><br><p id=cnd2:24.4><span class=root>Etesu nandiñca nivesanañca, </span><br><p id=cnd2:24.5><span class=root>Panujja viññāṇaṁ bhave na tiṭṭhe. </span><br><p id=cnd2:25.1><span class=root>Evaṁvihārī sato appamatto, </span><br><p id=cnd2:25.2><span class=root>Bhikkhu caraṁ hitvā mamāyitāni; </span><br><p id=cnd2:25.3><span class=root>Jātiṁ jaraṁ sokapariddavañca, </span><br><p id=cnd2:25.4><span class=root>Idheva vidvā pajaheyya dukkhaṁ”. </span><br><p id=cnd2:26.1><span class=root>“Etābhinandāmi vaco mahesino, </span><br><p id=cnd2:26.2><span class=root>Sukittitaṁ gotamanūpadhīkaṁ; </span><br><p id=cnd2:26.3><span class=root>Addhā hi bhagavā pahāsi dukkhaṁ, </span><br><p id=cnd2:26.4><span class=root>Tathā hi te vidito esa dhammo. </span><br><p id=cnd2:27.1><span class=root>Te cāpi nūnappajaheyyu dukkhaṁ, </span><br><p id=cnd2:27.2><span class=root>Ye tvaṁ muni aṭṭhitaṁ ovadeyya; </span><br><p id=cnd2:27.3><span class=root>Taṁ taṁ namassāmi samecca nāga, </span><br><p id=cnd2:27.4><span class=root>Appeva maṁ bhagavā aṭṭhitaṁ ovadeyya”. </span><br><p id=cnd2:28.1><span class=root>“Yaṁ brāhmaṇaṁ vedagumābhijaññā, </span><br><p id=cnd2:28.2><span class=root>Akiñcanaṁ kāmabhave asattaṁ; </span><br><p id=cnd2:28.3><span class=root>Addhā hi so oghamimaṁ atāri, </span><br><p id=cnd2:28.4><span class=root>Tiṇṇo ca pāraṁ akhilo akaṅkho. </span><br><p id=cnd2:29.1><span class=root>Vidvā ca yo vedagū naro idha, </span><br><p id=cnd2:29.2><span class=root>Bhavābhave saṅgamimaṁ visajja; </span><br><p id=cnd2:29.3><span class=root>So vītataṇho anīgho nirāso, </span><br><p id=cnd2:29.4><span class=root>Atāri so jātijaranti brūmī”ti. </span><br><p id=cnd2:29.5><span class=root>Mettagūmāṇavapucchā catutthī. </span><br><p id=cnd2:30.0><span class=root>5. Dhotakamāṇavapucchā </span><br><p id=cnd2:30.1><span class=root>“Pucchāmi taṁ bhagavā brūhi metaṁ, </span><br><p id=cnd2:30.2><span class=root>(iccāyasmā dhotako) </span><br><p id=cnd2:30.3><span class=root>Vācābhikaṅkhāmi mahesi tuyhaṁ; </span><br><p id=cnd2:30.4><span class=root>Tava sutvāna nigghosaṁ, </span><br><p id=cnd2:30.5><span class=root>Sikkhe nibbānamattano”. </span><br><p id=cnd2:31.1><span class=root>“Tenahātappaṁ karohi, </span><br><p id=cnd2:31.2><span class=root>(dhotakāti bhagavā) </span><br><p id=cnd2:31.3><span class=root>Idheva nipako sato; </span><br><p id=cnd2:31.4><span class=root>Ito sutvāna nigghosaṁ, </span><br><p id=cnd2:31.5><span class=root>Sikkhe nibbānamattano”. </span><br><p id=cnd2:32.1><span class=root>“Passāmahaṁ devamanussaloke, </span><br><p id=cnd2:32.2><span class=root>Akiñcanaṁ brāhmaṇamiriyamānaṁ; </span><br><p id=cnd2:32.3><span class=root>Taṁ taṁ namassāmi samantacakkhu, </span><br><p id=cnd2:32.4><span class=root>Pamuñca maṁ sakka kathaṅkathāhi”. </span><br><p id=cnd2:33.1><span class=root>“Nāhaṁ sahissāmi pamocanāya, </span><br><p id=cnd2:33.2><span class=root>Kathaṅkathiṁ dhotaka kañci loke; </span><br><p id=cnd2:33.3><span class=root>Dhammañca seṭṭhaṁ abhijānamāno, </span><br><p id=cnd2:33.4><span class=root>Evaṁ tuvaṁ oghamimaṁ taresi”. </span><br><p id=cnd2:34.1><span class=root>“Anusāsa brahme karuṇāyamāno, </span><br><p id=cnd2:34.2><span class=root>Vivekadhammaṁ yamahaṁ vijaññaṁ; </span><br><p id=cnd2:34.3><span class=root>Yathāhaṁ ākāsova abyāpajjamāno, </span><br><p id=cnd2:34.4><span class=root>Idheva santo asito careyyaṁ”. </span><br><p id=cnd2:35.1><span class=root>“Kittayissāmi te santiṁ, </span><br><p id=cnd2:35.2><span class=root>(dhotakāti bhagavā) </span><br><p id=cnd2:35.3><span class=root>Diṭṭhe dhamme anītihaṁ; </span><br><p id=cnd2:35.4><span class=root>Yaṁ viditvā sato caraṁ, </span><br><p id=cnd2:35.5><span class=root>Tare loke visattikaṁ”. </span><br><p id=cnd2:36.1><span class=root>“Tañcāhaṁ abhinandāmi, </span><br><p id=cnd2:36.2><span class=root>mahesi santimuttamaṁ; </span><br><p id=cnd2:36.3><span class=root>Yaṁ viditvā sato caraṁ, </span><br><p id=cnd2:36.4><span class=root>tare loke visattikaṁ”. </span><br><p id=cnd2:37.1><span class=root>“Yaṁ kiñci sampajānāsi, </span><br><p id=cnd2:37.2><span class=root>(dhotakāti bhagavā) </span><br><p id=cnd2:37.3><span class=root>Uddhaṁ adho tiriyañcāpi majjhe; </span><br><p id=cnd2:37.4><span class=root>Etaṁ viditvā saṅgoti loke, </span><br><p id=cnd2:37.5><span class=root>Bhavābhavāya mākāsi taṇhan”ti. </span><br><p id=cnd2:37.6><span class=root>Dhotakamāṇavapucchā pañcamī. </span><br><p id=cnd2:38.0><span class=root>6. Upasīvamāṇavapucchā </span><br><p id=cnd2:38.1><span class=root>“Eko ahaṁ sakka mahantamoghaṁ, </span><br><p id=cnd2:38.2><span class=root>(iccāyasmā upasīvo) </span><br><p id=cnd2:38.3><span class=root>Anissito no visahāmi tārituṁ; </span><br><p id=cnd2:38.4><span class=root>Ārammaṇaṁ brūhi samantacakkhu, </span><br><p id=cnd2:38.5><span class=root>Yaṁ nissito oghamimaṁ tareyyaṁ”. </span><br><p id=cnd2:39.1><span class=root>“Ākiñcaññaṁ pekkhamāno satimā, </span><br><p id=cnd2:39.2><span class=root>(upasīvāti bhagavā) </span><br><p id=cnd2:39.3><span class=root>Natthīti nissāya tarassu oghaṁ; </span><br><p id=cnd2:39.4><span class=root>Kāme pahāya virato kathāhi, </span><br><p id=cnd2:39.5><span class=root>Taṇhakkhayaṁ nattamahābhipassa”. </span><br><p id=cnd2:40.1><span class=root>“Sabbesu kāmesu yo vītarāgo, </span><br><p id=cnd2:40.2><span class=root>(iccāyasmā upasīvo) </span><br><p id=cnd2:40.3><span class=root>Ākiñcaññaṁ nissito hitvā maññaṁ; </span><br><p id=cnd2:40.4><span class=root>Saññāvimokkhe paramedhimutto, </span><br><p id=cnd2:40.5><span class=root>Tiṭṭhe nu so tattha anānuyāyī”. </span><br><p id=cnd2:41.1><span class=root>“Sabbesu kāmesu yo vītarāgo, </span><br><p id=cnd2:41.2><span class=root>(upasīvāti bhagavā) </span><br><p id=cnd2:41.3><span class=root>Ākiñcaññaṁ nissito hitvā maññaṁ; </span><br><p id=cnd2:41.4><span class=root>Saññāvimokkhe paramedhimutto, </span><br><p id=cnd2:41.5><span class=root>Tiṭṭheyya so tattha anānuyāyī”. </span><br><p id=cnd2:42.1><span class=root>“Tiṭṭhe ce so tattha anānuyāyī, </span><br><p id=cnd2:42.2><span class=root>Pūgampi vassānaṁ samantacakkhu; </span><br><p id=cnd2:42.3><span class=root>Tattheva so sītisiyā vimutto, </span><br><p id=cnd2:42.4><span class=root>Cavetha viññāṇaṁ tathāvidhassa”. </span><br><p id=cnd2:43.1><span class=root>“Acci yathā vātavegena khittā, </span><br><p id=cnd2:43.2><span class=root>(upasīvāti bhagavā) </span><br><p id=cnd2:43.3><span class=root>Atthaṁ paleti na upeti saṅkhaṁ; </span><br><p id=cnd2:43.4><span class=root>Evaṁ munī nāmakāyā vimutto, </span><br><p id=cnd2:43.5><span class=root>Atthaṁ paleti na upeti saṅkhaṁ”. </span><br><p id=cnd2:44.1><span class=root>“Atthaṅgato so uda vā so natthi, </span><br><p id=cnd2:44.2><span class=root>Udāhu ve sassatiyā arogo; </span><br><p id=cnd2:44.3><span class=root>Taṁ me munī sādhu viyākarohi, </span><br><p id=cnd2:44.4><span class=root>Tathā hi te vidito esa dhammo”. </span><br><p id=cnd2:45.1><span class=root>“Atthaṅgatassa na pamāṇamatthi, </span><br><p id=cnd2:45.2><span class=root>(upasīvāti bhagavā) </span><br><p id=cnd2:45.3><span class=root>Yena naṁ vajjuṁ taṁ tassa natthi; </span><br><p id=cnd2:45.4><span class=root>Sabbesu dhammesu samūhatesu, </span><br><p id=cnd2:45.5><span class=root>Samūhatā vādapathāpi sabbe”ti. </span><br><p id=cnd2:45.6><span class=root>Upasīvamāṇavapucchā chaṭṭhī. </span><br><p id=cnd2:46.0><span class=root>7. Nandamāṇavapucchā </span><br><p id=cnd2:46.1><span class=root>“Santi loke munayo, </span><br><p id=cnd2:46.2><span class=root>(iccāyasmā nando) </span><br><p id=cnd2:46.3><span class=root>Janā vadanti tayidaṁ kathaṁsu; </span><br><p id=cnd2:46.4><span class=root>Ñāṇūpapannaṁ muni no vadanti, </span><br><p id=cnd2:46.5><span class=root>Udāhu ve jīvitenūpapannaṁ”. </span><br><p id=cnd2:47.1><span class=root>“Na diṭṭhiyā na sutiyā na ñāṇena, </span><br><p id=cnd2:47.2><span class=root>Munīdha nanda kusalā vadanti; </span><br><p id=cnd2:47.3><span class=root>Visenikatvā anīghā nirāsā, </span><br><p id=cnd2:47.4><span class=root>Caranti ye te munayoti brūmi”. </span><br><p id=cnd2:48.1><span class=root>“Ye kecime samaṇabrāhmaṇāse, </span><br><p id=cnd2:48.2><span class=root>(iccāyasmā nando) </span><br><p id=cnd2:48.3><span class=root>Diṭṭhassutenāpi vadanti suddhiṁ; </span><br><p id=cnd2:48.4><span class=root>Sīlabbatenāpi vadanti suddhiṁ, </span><br><p id=cnd2:48.5><span class=root>Anekarūpena vadanti suddhiṁ; </span><br><p id=cnd2:48.6><span class=root>Kaccissu te bhagavā tattha yatā carantā, </span><br><p id=cnd2:48.7><span class=root>Atāru jātiñca jarañca mārisa; </span><br><p id=cnd2:48.8><span class=root>Pucchāmi taṁ bhagavā brūhi metaṁ”. </span><br><p id=cnd2:49.1><span class=root>“Ye kecime samaṇabrāhmaṇāse, </span><br><p id=cnd2:49.2><span class=root>(nandāti bhagavā) </span><br><p id=cnd2:49.3><span class=root>Diṭṭhassutenāpi vadanti suddhiṁ; </span><br><p id=cnd2:49.4><span class=root>Sīlabbatenāpi vadanti suddhiṁ, </span><br><p id=cnd2:49.5><span class=root>Anekarūpena vadanti suddhiṁ; </span><br><p id=cnd2:49.6><span class=root>Kiñcāpi te tattha yatā caranti, </span><br><p id=cnd2:49.7><span class=root>Nātariṁsu jātijaranti brūmi”. </span><br><p id=cnd2:50.1><span class=root>“Ye kecime samaṇabrāhmaṇāse, </span><br><p id=cnd2:50.2><span class=root>(iccāyasmā nando) </span><br><p id=cnd2:50.3><span class=root>Diṭṭhassutenāpi vadanti suddhiṁ; </span><br><p id=cnd2:50.4><span class=root>Sīlabbatenāpi vadanti suddhiṁ, </span><br><p id=cnd2:50.5><span class=root>Anekarūpena vadanti suddhiṁ; </span><br><p id=cnd2:50.6><span class=root>Te ce muni brūsi anoghatiṇṇe, </span><br><p id=cnd2:50.7><span class=root>Atha ko carahi devamanussaloke; </span><br><p id=cnd2:50.8><span class=root>Atāri jātiñca jarañca mārisa, </span><br><p id=cnd2:50.9><span class=root>Pucchāmi taṁ bhagavā brūhi metaṁ”. </span><br><p id=cnd2:51.1><span class=root>“Nāhaṁ sabbe samaṇabrāhmaṇāse, </span><br><p id=cnd2:51.2><span class=root>(nandāti bhagavā) </span><br><p id=cnd2:51.3><span class=root>Jātijarāya nivutāti brūmi; </span><br><p id=cnd2:51.4><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd2:51.5><span class=root>Sīlabbataṁ vāpi pahāya sabbaṁ; </span><br><p id=cnd2:51.6><span class=root>Anekarūpampi pahāya sabbaṁ, </span><br><p id=cnd2:51.7><span class=root>Taṇhaṁ pariññāya anāsavāse; </span><br><p id=cnd2:51.8><span class=root>Te ve narā oghatiṇṇāti brūmi”. </span><br><p id=cnd2:52.1><span class=root>“Etābhinandāmi vaco mahesino, </span><br><p id=cnd2:52.2><span class=root>Sukittitaṁ gotamanūpadhīkaṁ; </span><br><p id=cnd2:52.3><span class=root>Ye sīdha diṭṭhaṁ va sutaṁ mutaṁ vā, </span><br><p id=cnd2:52.4><span class=root>Sīlabbataṁ vāpi pahāya sabbaṁ; </span><br><p id=cnd2:52.5><span class=root>Anekarūpampi pahāya sabbaṁ, </span><br><p id=cnd2:52.6><span class=root>Taṇhaṁ pariññāya anāsavāse; </span><br><p id=cnd2:52.7><span class=root>Ahampi te oghatiṇṇāti brūmī”ti. </span><br><p id=cnd2:52.8><span class=root>Nandamāṇavapucchā sattamā. </span><br><p id=cnd2:53.0><span class=root>8. Hemakamāṇavapucchā </span><br><p id=cnd2:53.1><span class=root>“Ye me pubbe viyākaṁsu, </span><br><p id=cnd2:53.2><span class=root>(iccāyasmā hemako) </span><br><p id=cnd2:53.3><span class=root>Huraṁ gotamasāsanā; </span><br><p id=cnd2:53.4><span class=root>Iccāsi iti bhavissati, </span><br><p id=cnd2:53.5><span class=root>Sabbaṁ taṁ itihītihaṁ; </span><br><p id=cnd2:53.6><span class=root>Sabbaṁ taṁ takkavaḍḍhanaṁ, </span><br><p id=cnd2:53.7><span class=root>Nāhaṁ tattha abhiramiṁ. </span><br><p id=cnd2:54.1><span class=root>Tvañca me dhammamakkhāhi, </span><br><p id=cnd2:54.2><span class=root>taṇhānigghātanaṁ muni; </span><br><p id=cnd2:54.3><span class=root>Yaṁ viditvā sato caraṁ, </span><br><p id=cnd2:54.4><span class=root>tare loke visattikaṁ”. </span><br><p id=cnd2:55.1><span class=root>“Idha diṭṭhasutamutaviññātesu, </span><br><p id=cnd2:55.2><span class=root>Piyarūpesu hemaka; </span><br><p id=cnd2:55.3><span class=root>Chandarāgavinodanaṁ, </span><br><p id=cnd2:55.4><span class=root>Nibbānapadamaccutaṁ. </span><br><p id=cnd2:56.1><span class=root>Etadaññāya ye satā, </span><br><p id=cnd2:56.2><span class=root>Diṭṭhadhammābhinibbutā; </span><br><p id=cnd2:56.3><span class=root>Upasantā ca te sadā, </span><br><p id=cnd2:56.4><span class=root>Tiṇṇā loke visattikan”ti. </span><br><p id=cnd2:56.5><span class=root>Hemakamāṇavapucchā aṭṭhamā. </span><br><p id=cnd2:57.0><span class=root>9. Todeyyamāṇavapucchā </span><br><p id=cnd2:57.1><span class=root>“Yasmiṁ kāmā na vasanti, </span><br><p id=cnd2:57.2><span class=root>(iccāyasmā todeyyo) </span><br><p id=cnd2:57.3><span class=root>Taṇhā yassa na vijjati; </span><br><p id=cnd2:57.4><span class=root>Kathaṅkathā ca yo tiṇṇo, </span><br><p id=cnd2:57.5><span class=root>Vimokkho tassa kīdiso”. </span><br><p id=cnd2:58.1><span class=root>“Yasmiṁ kāmā na vasanti, </span><br><p id=cnd2:58.2><span class=root>(todeyyāti bhagavā) </span><br><p id=cnd2:58.3><span class=root>Taṇhā yassa na vijjati; </span><br><p id=cnd2:58.4><span class=root>Kathaṅkathā ca yo tiṇṇo, </span><br><p id=cnd2:58.5><span class=root>Vimokkho tassa nāparo”. </span><br><p id=cnd2:59.1><span class=root>“Nirāsaso so uda āsasāno, </span><br><p id=cnd2:59.2><span class=root>Paññāṇavā so uda paññakappī; </span><br><p id=cnd2:59.3><span class=root>Muniṁ ahaṁ sakka yathā vijaññaṁ, </span><br><p id=cnd2:59.4><span class=root>Taṁ me viyācikkha samantacakkhu”. </span><br><p id=cnd2:60.1><span class=root>“Nirāsaso so na ca āsasāno, </span><br><p id=cnd2:60.2><span class=root>Paññāṇavā so na ca paññakappī; </span><br><p id=cnd2:60.3><span class=root>Evampi todeyya muniṁ vijāna, </span><br><p id=cnd2:60.4><span class=root>Akiñcanaṁ kāmabhave asattan”ti. </span><br><p id=cnd2:60.5><span class=root>Todeyyamāṇavapucchā navamā. </span><br><p id=cnd2:61.0><span class=root>10. Kappamāṇavapucchā </span><br><p id=cnd2:61.1><span class=root>“Majjhe sarasmiṁ tiṭṭhataṁ, </span><br><p id=cnd2:61.2><span class=root>(iccāyasmā kappo) </span><br><p id=cnd2:61.3><span class=root>Oghe jāte mahabbhaye; </span><br><p id=cnd2:61.4><span class=root>Jarāmaccuparetānaṁ, </span><br><p id=cnd2:61.5><span class=root>Dīpaṁ pabrūhi mārisa; </span><br><p id=cnd2:61.6><span class=root>Tvañca me dīpamakkhāhi, </span><br><p id=cnd2:61.7><span class=root>Yathāyidaṁ nāparaṁ siyā”. </span><br><p id=cnd2:62.1><span class=root>“Majjhe sarasmiṁ tiṭṭhataṁ, </span><br><p id=cnd2:62.2><span class=root>(kappāti bhagavā) </span><br><p id=cnd2:62.3><span class=root>Oghe jāte mahabbhaye; </span><br><p id=cnd2:62.4><span class=root>Jarāmaccuparetānaṁ, </span><br><p id=cnd2:62.5><span class=root>Dīpaṁ pabrūmi kappa te. </span><br><p id=cnd2:63.1><span class=root>Akiñcanaṁ anādānaṁ, </span><br><p id=cnd2:63.2><span class=root>etaṁ dīpaṁ anāparaṁ; </span><br><p id=cnd2:63.3><span class=root>Nibbānaṁ iti naṁ brūmi, </span><br><p id=cnd2:63.4><span class=root>jarāmaccuparikkhayaṁ. </span><br><p id=cnd2:64.1><span class=root>Etadaññāya ye satā, </span><br><p id=cnd2:64.2><span class=root>Diṭṭhadhammābhinibbutā; </span><br><p id=cnd2:64.3><span class=root>Na te māravasānugā, </span><br><p id=cnd2:64.4><span class=root>Na te mārassa paddhagū”ti. </span><br><p id=cnd2:64.5><span class=root>Kappamāṇavapucchā dasamā. </span><br><p id=cnd2:65.0><span class=root>11. Jatukaṇṇimāṇavapucchā </span><br><p id=cnd2:65.1><span class=root>“Sutvānahaṁ vīramakāmakāmiṁ, </span><br><p id=cnd2:65.2><span class=root>(iccāyasmā jatukaṇṇi) </span><br><p id=cnd2:65.3><span class=root>Oghātigaṁ puṭṭhumakāmamāgamaṁ; </span><br><p id=cnd2:65.4><span class=root>Santipadaṁ brūhi sahajanetta, </span><br><p id=cnd2:65.5><span class=root>Yathātacchaṁ bhagavā brūhi metaṁ. </span><br><p id=cnd2:66.1><span class=root>Bhagavā hi kāme abhibhuyya iriyati, </span><br><p id=cnd2:66.2><span class=root>Ādiccova pathaviṁ tejī tejasā; </span><br><p id=cnd2:66.3><span class=root>Parittapaññassa me bhūripañña, </span><br><p id=cnd2:66.4><span class=root>Ācikkha dhammaṁ yamahaṁ vijaññaṁ; </span><br><p id=cnd2:66.5><span class=root>Jātijarāya idha vippahānaṁ”. </span><br><p id=cnd2:67.1><span class=root>“Kāmesu vinaya gedhaṁ, </span><br><p id=cnd2:67.2><span class=root>(jatukaṇṇīti bhagavā) </span><br><p id=cnd2:67.3><span class=root>Nekkhammaṁ daṭṭhu khemato; </span><br><p id=cnd2:67.4><span class=root>Uggahitaṁ nirattaṁ vā, </span><br><p id=cnd2:67.5><span class=root>Mā te vijjittha kiñcanaṁ. </span><br><p id=cnd2:68.1><span class=root>Yaṁ pubbe taṁ visosehi, </span><br><p id=cnd2:68.2><span class=root>pacchā te māhu kiñcanaṁ; </span><br><p id=cnd2:68.3><span class=root>Majjhe ce no gahessasi, </span><br><p id=cnd2:68.4><span class=root>upasanto carissasi. </span><br><p id=cnd2:69.1><span class=root>Sabbaso nāmarūpasmiṁ, </span><br><p id=cnd2:69.2><span class=root>Vītagedhassa brāhmaṇa; </span><br><p id=cnd2:69.3><span class=root>Āsavāssa na vijjanti, </span><br><p id=cnd2:69.4><span class=root>Yehi maccuvasaṁ vaje”ti. </span><br><p id=cnd2:69.5><span class=root>Jatukaṇṇimāṇavapucchā ekādasamā. </span><br><p id=cnd2:70.0><span class=root>12. Bhadrāvudhamāṇavapucchā </span><br><p id=cnd2:70.1><span class=root>“Okañjahaṁ taṇhacchidaṁ anejaṁ, </span><br><p id=cnd2:70.2><span class=root>(iccāyasmā bhadrāvudho) </span><br><p id=cnd2:70.3><span class=root>Nandiñjahaṁ oghatiṇṇaṁ vimuttaṁ; </span><br><p id=cnd2:70.4><span class=root>Kappañjahaṁ abhiyāce sumedhaṁ, </span><br><p id=cnd2:70.5><span class=root>Sutvāna nāgassa apanamissanti ito. </span><br><p id=cnd2:71.1><span class=root>Nānājanā janapadehi saṅgatā, </span><br><p id=cnd2:71.2><span class=root>Tava vīra vākyaṁ abhikaṅkhamānā; </span><br><p id=cnd2:71.3><span class=root>Tesaṁ tuvaṁ sādhu viyākarohi, </span><br><p id=cnd2:71.4><span class=root>Tathā hi te vidito esa dhammo”. </span><br><p id=cnd2:72.1><span class=root>“Ādānataṇhaṁ vinayetha sabbaṁ, </span><br><p id=cnd2:72.2><span class=root>(bhadrāvudhāti bhagavā) </span><br><p id=cnd2:72.3><span class=root>Uddhaṁ adho tiriyañcāpi majjhe; </span><br><p id=cnd2:72.4><span class=root>Yaṁ yañhi lokasmimupādiyanti, </span><br><p id=cnd2:72.5><span class=root>Teneva māro anveti jantuṁ. </span><br><p id=cnd2:73.1><span class=root>Tasmā pajānaṁ na upādiyetha, </span><br><p id=cnd2:73.2><span class=root>Bhikkhu sato kiñcanaṁ sabbaloke; </span><br><p id=cnd2:73.3><span class=root>Ādānasatte iti pekkhamāno, </span><br><p id=cnd2:73.4><span class=root>Pajaṁ imaṁ maccudheyye visattan”ti. </span><br><p id=cnd2:73.5><span class=root>Bhadrāvudhamāṇavapucchā dvādasamā. </span><br><p id=cnd2:74.0><span class=root>13. Udayamāṇavapucchā </span><br><p id=cnd2:74.1><span class=root>“Jhāyiṁ virajamāsīnaṁ, </span><br><p id=cnd2:74.2><span class=root>(iccāyasmā udayo) </span><br><p id=cnd2:74.3><span class=root>Katakiccaṁ anāsavaṁ; </span><br><p id=cnd2:74.4><span class=root>Pāraguṁ sabbadhammānaṁ, </span><br><p id=cnd2:74.5><span class=root>Atthi pañhena āgamaṁ; </span><br><p id=cnd2:74.6><span class=root>Aññāvimokkhaṁ pabrūhi, </span><br><p id=cnd2:74.7><span class=root>Avijjāya pabhedanaṁ”. </span><br><p id=cnd2:75.1><span class=root>“Pahānaṁ kāmacchandānaṁ, </span><br><p id=cnd2:75.2><span class=root>(udayāti bhagavā) </span><br><p id=cnd2:75.3><span class=root>Domanassāna cūbhayaṁ; </span><br><p id=cnd2:75.4><span class=root>Thinassa ca panūdanaṁ, </span><br><p id=cnd2:75.5><span class=root>Kukkuccānaṁ nivāraṇaṁ. </span><br><p id=cnd2:76.1><span class=root>Upekkhāsatisaṁsuddhaṁ, </span><br><p id=cnd2:76.2><span class=root>dhammatakkapurejavaṁ; </span><br><p id=cnd2:76.3><span class=root>Aññāvimokkhaṁ pabrūmi, </span><br><p id=cnd2:76.4><span class=root>avijjāya pabhedanaṁ”. </span><br><p id=cnd2:77.1><span class=root>“Kiṁsu saṁyojano loko, </span><br><p id=cnd2:77.2><span class=root>kiṁsu tassa vicāraṇaṁ; </span><br><p id=cnd2:77.3><span class=root>Kissassa vippahānena, </span><br><p id=cnd2:77.4><span class=root>nibbānaṁ iti vuccati”. </span><br><p id=cnd2:78.1><span class=root>“Nandisaṁyojano loko, </span><br><p id=cnd2:78.2><span class=root>vitakkassa vicāraṇaṁ; </span><br><p id=cnd2:78.3><span class=root>Taṇhāya vippahānena, </span><br><p id=cnd2:78.4><span class=root>nibbānaṁ iti vuccati”. </span><br><p id=cnd2:79.1><span class=root>“Kathaṁ satassa carato, </span><br><p id=cnd2:79.2><span class=root>viññāṇaṁ uparujjhati; </span><br><p id=cnd2:79.3><span class=root>Bhagavantaṁ puṭṭhumāgamma, </span><br><p id=cnd2:79.4><span class=root>taṁ suṇoma vaco tava”. </span><br><p id=cnd2:80.1><span class=root>“Ajjhattañca bahiddhā ca, </span><br><p id=cnd2:80.2><span class=root>Vedanaṁ nābhinandato; </span><br><p id=cnd2:80.3><span class=root>Evaṁ satassa carato, </span><br><p id=cnd2:80.4><span class=root>Viññāṇaṁ uparujjhatī”ti. </span><br><p id=cnd2:80.5><span class=root>Udayamāṇavapucchā terasamā. </span><br><p id=cnd2:81.0><span class=root>14. Posālamāṇavapucchā </span><br><p id=cnd2:81.1><span class=root>“Yo atītaṁ ādisati, </span><br><p id=cnd2:81.2><span class=root>(iccāyasmā posālo) </span><br><p id=cnd2:81.3><span class=root>Anejo chinnasaṁsayo; </span><br><p id=cnd2:81.4><span class=root>Pāraguṁ sabbadhammānaṁ, </span><br><p id=cnd2:81.5><span class=root>Atthi pañhena āgamaṁ. </span><br><p id=cnd2:82.1><span class=root>Vibhūtarūpasaññissa, </span><br><p id=cnd2:82.2><span class=root>sabbakāyappahāyino; </span><br><p id=cnd2:82.3><span class=root>Ajjhattañca bahiddhā ca, </span><br><p id=cnd2:82.4><span class=root>natthi kiñcīti passato; </span><br><p id=cnd2:82.5><span class=root>Ñāṇaṁ sakkānupucchāmi, </span><br><p id=cnd2:82.6><span class=root>kathaṁ neyyo tathāvidho”. </span><br><p id=cnd2:83.1><span class=root>“Viññāṇaṭṭhitiyo sabbā, </span><br><p id=cnd2:83.2><span class=root>(posālāti bhagavā) </span><br><p id=cnd2:83.3><span class=root>Abhijānaṁ tathāgato; </span><br><p id=cnd2:83.4><span class=root>Tiṭṭhantamenaṁ jānāti, </span><br><p id=cnd2:83.5><span class=root>Vimuttaṁ tapparāyaṇaṁ. </span><br><p id=cnd2:84.1><span class=root>Ākiñcaññasambhavaṁ ñatvā, </span><br><p id=cnd2:84.2><span class=root>Nandī saṁyojanaṁ iti; </span><br><p id=cnd2:84.3><span class=root>Evametaṁ abhiññāya, </span><br><p id=cnd2:84.4><span class=root>Tato tattha vipassati; </span><br><p id=cnd2:84.5><span class=root>Etaṁ ñāṇaṁ tathaṁ tassa, </span><br><p id=cnd2:84.6><span class=root>Brāhmaṇassa vusīmato”ti. </span><br><p id=cnd2:84.7><span class=root>Posālamāṇavapucchā cuddasamā. </span><br><p id=cnd2:85.0><span class=root>15. Mogharājamāṇavapucchā </span><br><p id=cnd2:85.1><span class=root>“Dvāhaṁ sakkaṁ apucchissaṁ, </span><br><p id=cnd2:85.2><span class=root>(iccāyasmā mogharājā) </span><br><p id=cnd2:85.3><span class=root>Na me byākāsi cakkhumā; </span><br><p id=cnd2:85.4><span class=root>Yāvatatiyañca devīsi, </span><br><p id=cnd2:85.5><span class=root>Byākarotīti me sutaṁ. </span><br><p id=cnd2:86.1><span class=root>Ayaṁ loko paro loko, </span><br><p id=cnd2:86.2><span class=root>brahmaloko sadevako; </span><br><p id=cnd2:86.3><span class=root>Diṭṭhiṁ te nābhijānāti, </span><br><p id=cnd2:86.4><span class=root>gotamassa yasassino. </span><br><p id=cnd2:87.1><span class=root>Evaṁ abhikkantadassāviṁ, </span><br><p id=cnd2:87.2><span class=root>atthi pañhena āgamaṁ; </span><br><p id=cnd2:87.3><span class=root>Kathaṁ lokaṁ avekkhantaṁ, </span><br><p id=cnd2:87.4><span class=root>maccurājā na passati”. </span><br><p id=cnd2:88.1><span class=root>“Suññato lokaṁ avekkhassu, </span><br><p id=cnd2:88.2><span class=root>Mogharāja sadā sato; </span><br><p id=cnd2:88.3><span class=root>Attānudiṭṭhiṁ ūhacca, </span><br><p id=cnd2:88.4><span class=root>Evaṁ maccutaro siyā; </span><br><p id=cnd2:88.5><span class=root>Evaṁ lokaṁ avekkhantaṁ, </span><br><p id=cnd2:88.6><span class=root>Maccurājā na passatī”ti. </span><br><p id=cnd2:88.7><span class=root>Mogharājamāṇavapucchā pannarasamā. </span><br><p id=cnd2:89.0><span class=root>16. Piṅgiyamāṇavapucchā </span><br><p id=cnd2:89.1><span class=root>“Jiṇṇohamasmi abalo vītavaṇṇo, </span><br><p id=cnd2:89.2><span class=root>(iccāyasmā piṅgiyo) </span><br><p id=cnd2:89.3><span class=root>Nettā na suddhā savanaṁ na phāsu; </span><br><p id=cnd2:89.4><span class=root>Māhaṁ nassaṁ momuho antarāva, </span><br><p id=cnd2:89.5><span class=root>Ācikkha dhammaṁ yamahaṁ vijaññaṁ; </span><br><p id=cnd2:89.6><span class=root>Jātijarāya idha vippahānaṁ”. </span><br><p id=cnd2:90.1><span class=root>“Disvāna rūpesu vihaññamāne, </span><br><p id=cnd2:90.2><span class=root>(piṅgiyāti bhagavā) </span><br><p id=cnd2:90.3><span class=root>Ruppanti rūpesu janā pamattā; </span><br><p id=cnd2:90.4><span class=root>Tasmā tuvaṁ piṅgiya appamatto, </span><br><p id=cnd2:90.5><span class=root>Jahassu rūpaṁ apunabbhavāya”. </span><br><p id=cnd2:91.1><span class=root>“Disā catasso vidisā catasso, </span><br><p id=cnd2:91.2><span class=root>Uddhaṁ adho dasa disā imāyo; </span><br><p id=cnd2:91.3><span class=root>Na tuyhaṁ adiṭṭhaṁ asutaṁ amutaṁ, </span><br><p id=cnd2:91.4><span class=root>Atho aviññātaṁ kiñcanamatthi loke; </span><br><p id=cnd2:91.5><span class=root>Ācikkha dhammaṁ yamahaṁ vijaññaṁ, </span><br><p id=cnd2:91.6><span class=root>Jātijarāya idha vippahānaṁ”. </span><br><p id=cnd2:92.1><span class=root>“Taṇhādhipanne manuje pekkhamāno, </span><br><p id=cnd2:92.2><span class=root>(piṅgiyāti bhagavā) </span><br><p id=cnd2:92.3><span class=root>Santāpajāte jarasā parete; </span><br><p id=cnd2:92.4><span class=root>Tasmā tuvaṁ piṅgiya appamatto, </span><br><p id=cnd2:92.5><span class=root>Jahassu taṇhaṁ apunabbhavāyā”ti. </span><br><p id=cnd2:92.6><span class=root>Piṅgiyamāṇavapucchā soḷasamā. </span><br></main><footer class="container footer"><small><a href=/about>Contact info</a></small></footer>