<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0003.html>Previous</a><a href=/canon/en/pli/ms/sutta/kn/cnd/cnd0005.html>Next</a></div><p id=cnd4:0.1><span class=root>Cūḷaniddesa </span><br><p id=cnd4:0.2><span class=root>Pārāyanavaggagāthā </span><br><p id=cnd4:0.3><span class="root big-bold">4. Pārāyanānugītigāthā </span><br><p id=cnd4:1.1><span class=root>“Pārāyanamanugāyissaṁ, </span><br><p id=cnd4:1.2><span class=root>(iccāyasmā piṅgiyo) </span><br><p id=cnd4:1.3><span class=root>Yathāddakkhi tathākkhāsi; </span><br><p id=cnd4:1.4><span class=root>Vimalo bhūrimedhaso, </span><br><p id=cnd4:1.5><span class=root>Nikkāmo nibbano nāgo; </span><br><p id=cnd4:1.6><span class=root>Kissa hetu musā bhaṇe. </span><br><p id=cnd4:2.1><span class=root>Pahīnamalamohassa, </span><br><p id=cnd4:2.2><span class=root>mānamakkhappahāyino; </span><br><p id=cnd4:2.3><span class=root>Handāhaṁ kittayissāmi, </span><br><p id=cnd4:2.4><span class=root>giraṁ vaṇṇūpasañhitaṁ. </span><br><p id=cnd4:3.1><span class=root>Tamonudo buddho samantacakkhu, </span><br><p id=cnd4:3.2><span class=root>Lokantagū sabbabhavātivatto; </span><br><p id=cnd4:3.3><span class=root>Anāsavo sabbadukkhappahīno, </span><br><p id=cnd4:3.4><span class=root>Saccavhayo brahme upāsito me. </span><br><p id=cnd4:4.1><span class=root>Dijo yathā kubbanakaṁ pahāya, </span><br><p id=cnd4:4.2><span class=root>Bahupphalaṁ kānanamāvaseyya; </span><br><p id=cnd4:4.3><span class=root>Evampahaṁ appadasse pahāya, </span><br><p id=cnd4:4.4><span class=root>Mahodadhiṁ haṁsoriva ajjhapatto. </span><br><p id=cnd4:5.1><span class=root>Yeme pubbe viyākaṁsu, </span><br><p id=cnd4:5.2><span class=root>Huraṁ gotamasāsanā; </span><br><p id=cnd4:5.3><span class=root>Iccāsi iti bhavissati, </span><br><p id=cnd4:5.4><span class=root>Sabbaṁ taṁ itihītihaṁ; </span><br><p id=cnd4:5.5><span class=root>Sabbaṁ taṁ takkavaḍḍhanaṁ. </span><br><p id=cnd4:6.1><span class=root>Eko tamonudāsino, </span><br><p id=cnd4:6.2><span class=root>jutimā so pabhaṅkaro; </span><br><p id=cnd4:6.3><span class=root>Gotamo bhūripaññāṇo, </span><br><p id=cnd4:6.4><span class=root>gotamo bhūrimedhaso. </span><br><p id=cnd4:7.1><span class=root>Yo me dhammamadesesi, </span><br><p id=cnd4:7.2><span class=root>Sandiṭṭhikamakālikaṁ; </span><br><p id=cnd4:7.3><span class=root>Taṇhakkhayamanītikaṁ, </span><br><p id=cnd4:7.4><span class=root>Yassa natthi upamā kvaci”. </span><br><p id=cnd4:8.1><span class=root>“Kiṁ nu tamhā vippavasasi, </span><br><p id=cnd4:8.2><span class=root>muhuttamapi piṅgiya; </span><br><p id=cnd4:8.3><span class=root>Gotamā bhūripaññāṇā, </span><br><p id=cnd4:8.4><span class=root>gotamā bhūrimedhasā. </span><br><p id=cnd4:9.1><span class=root>Yo te dhammamadesesi, </span><br><p id=cnd4:9.2><span class=root>Sandiṭṭhikamakālikaṁ; </span><br><p id=cnd4:9.3><span class=root>Taṇhakkhayamanītikaṁ, </span><br><p id=cnd4:9.4><span class=root>Yassa natthi upamā kvaci”. </span><br><p id=cnd4:10.1><span class=root>“Nāhaṁ tamhā vippavasāmi, </span><br><p id=cnd4:10.2><span class=root>Muhuttamapi brāhmaṇa; </span><br><p id=cnd4:10.3><span class=root>Gotamā bhūripaññāṇā, </span><br><p id=cnd4:10.4><span class=root>Gotamā bhūrimedhasā. </span><br><p id=cnd4:11.1><span class=root>Yo me dhammamadesesi, </span><br><p id=cnd4:11.2><span class=root>Sandiṭṭhikamakālikaṁ; </span><br><p id=cnd4:11.3><span class=root>Taṇhakkhayamanītikaṁ, </span><br><p id=cnd4:11.4><span class=root>Yassa natthi upamā kvaci. </span><br><p id=cnd4:12.1><span class=root>Passāmi naṁ manasā cakkhunāva, </span><br><p id=cnd4:12.2><span class=root>Rattindivaṁ brāhmaṇa appamatto; </span><br><p id=cnd4:12.3><span class=root>Namassamāno vivasemi rattiṁ, </span><br><p id=cnd4:12.4><span class=root>Teneva maññāmi avippavāsaṁ. </span><br><p id=cnd4:13.1><span class=root>Saddhā ca pīti ca mano sati ca, </span><br><p id=cnd4:13.2><span class=root>Nāpentime gotamasāsanamhā; </span><br><p id=cnd4:13.3><span class=root>Yaṁ yaṁ disaṁ vajati bhūripañño, </span><br><p id=cnd4:13.4><span class=root>Sa tena teneva natohamasmi. </span><br><p id=cnd4:14.1><span class=root>Jiṇṇassa me dubbalathāmakassa, </span><br><p id=cnd4:14.2><span class=root>Teneva kāyo na paleti tattha; </span><br><p id=cnd4:14.3><span class=root>Saṅkappayantāya vajāmi niccaṁ, </span><br><p id=cnd4:14.4><span class=root>Mano hi me brāhmaṇa tena yutto. </span><br><p id=cnd4:15.1><span class=root>Paṅke sayāno pariphandamāno, </span><br><p id=cnd4:15.2><span class=root>Dīpā dīpaṁ upallaviṁ; </span><br><p id=cnd4:15.3><span class=root>Athaddasāsiṁ sambuddhaṁ, </span><br><p id=cnd4:15.4><span class=root>Oghatiṇṇamanāsavaṁ”. </span><br><p id=cnd4:16.1><span class=root>“Yathā ahū vakkali muttasaddho, </span><br><p id=cnd4:16.2><span class=root>Bhadrāvudho āḷavigotamo ca; </span><br><p id=cnd4:16.3><span class=root>Evameva tvampi pamuñcassu saddhaṁ, </span><br><p id=cnd4:16.4><span class=root>Gamissasi tvaṁ piṅgiya maccudheyyassa pāraṁ”. </span><br><p id=cnd4:17.1><span class=root>“Esa bhiyyo pasīdāmi, </span><br><p id=cnd4:17.2><span class=root>Sutvāna munino vaco; </span><br><p id=cnd4:17.3><span class=root>Vivaṭṭacchado sambuddho, </span><br><p id=cnd4:17.4><span class=root>Akhilo paṭibhānavā. </span><br><p id=cnd4:18.1><span class=root>Adhideve abhiññāya, </span><br><p id=cnd4:18.2><span class=root>Sabbaṁ vedi paroparaṁ; </span><br><p id=cnd4:18.3><span class=root>Pañhānantakaro satthā, </span><br><p id=cnd4:18.4><span class=root>Kaṅkhīnaṁ paṭijānataṁ. </span><br><p id=cnd4:19.1><span class=root>Asaṁhīraṁ asaṅkuppaṁ, </span><br><p id=cnd4:19.2><span class=root>Yassa natthi upamā kvaci; </span><br><p id=cnd4:19.3><span class=root>Addhā gamissāmi na mettha kaṅkhā, </span><br><p id=cnd4:19.4><span class=root>Evaṁ maṁ dhārehi adhimuttacittan”ti. </span><br><p id=cnd4:19.5><span class=root>Pārāyanānugītigāthā niṭṭhitā. </span><br></main><footer class="container footer"><small><a href=/about/>Contact info</a></small></footer>