<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0011.html>Previous</a><a href=/canon/en/pli/ms/sutta/kn/cnd/cnd0013.html>Next</a></div><p><div class=verse-container id=cnd12:0.1><span>Cūḷaniddesa </span></div><p><div class=verse-container id=cnd12:0.2><span>Pārāyanavagganiddesa </span></div><p><div class=verse-container id=cnd12:0.3><span>Pucchāniddesa </span></div><p><div class=verse-container id=cnd12:0.4><span class=big-bold>8. Hemakamāṇavapucchāniddesa </span></div><p><div class=verse-container id=cnd12:1.1><span>Ye me pubbe viyākaṁsu, </span></div><p><div class=verse-container id=cnd12:1.2><span>(iccāyasmā hemako) </span></div><p><div class=verse-container id=cnd12:1.3><span>Huraṁ gotamasāsanā; </span></div><p><div class=verse-container id=cnd12:1.4><span>Iccāsi iti bhavissati, </span></div><p><div class=verse-container id=cnd12:1.5><span>Sabbaṁ taṁ itihītihaṁ; </span></div><p><div class=verse-container id=cnd12:1.6><span>Sabbaṁ taṁ takkavaḍḍhanaṁ, </span></div><p><div class=verse-container id=cnd12:1.7><span>Nāhaṁ tattha abhiramiṁ. </span></div><p><div class=verse-container id=cnd12:2.1><span>Ye me pubbe viyākaṁsūti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti—</span></div><p><div class=verse-container id=cnd12:2.2><span>ye me pubbe viyākaṁsu. </span></div><p><div class=verse-container id=cnd12:2.3><span>Iccāyasmā hemakoti. </span></div><p><div class=verse-container id=cnd12:2.4><span>Iccāti padasandhi …pe… padānupubbatāpetaṁ—</span></div><p><div class=verse-container id=cnd12:2.5><span>iccāti. </span></div><p><div class=verse-container id=cnd12:2.6><span>Āyasmāti piyavacanaṁ …pe…. </span></div><p><div class=verse-container id=cnd12:2.7><span>Hemakoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd12:2.8><span>iccāyasmā hemako. </span></div><p><div class=verse-container id=cnd12:3.1><span>Huraṁ gotamasāsanāti huraṁ gotamasāsanā paraṁ gotamasāsanā pure gotamasāsanā paṭhamataraṁ gotamasāsanā buddhasāsanā jinasāsanā tathāgatasāsanā arahantasāsanāti—</span></div><p><div class=verse-container id=cnd12:3.2><span>huraṁ gotamasāsanā. </span></div><p><div class=verse-container id=cnd12:4.1><span>Iccāsi iti bhavissatīti evaṁ kira āsi, evaṁ kira bhavissatīti—</span></div><p><div class=verse-container id=cnd12:4.2><span>iccāsi iti bhavissati. </span></div><p><div class=verse-container id=cnd12:5.1><span>Sabbaṁ taṁ itihītihanti sabbaṁ taṁ itihītihaṁ itikirāya paraṁparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhadhammaṁ kathayiṁsūti—</span></div><p><div class=verse-container id=cnd12:5.2><span>sabbaṁ taṁ itihītihaṁ. </span></div><p><div class=verse-container id=cnd12:6.1><span>Sabbaṁ taṁ takkavaḍḍhananti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti—</span></div><p><div class=verse-container id=cnd12:6.2><span>sabbaṁ taṁ takkavaḍḍhanaṁ. </span></div><p><div class=verse-container id=cnd12:7.1><span>Nāhaṁ tattha abhiraminti nāhaṁ tattha abhiramiṁ na vindiṁ nādhigacchiṁ na paṭilabhinti—</span></div><p><div class=verse-container id=cnd12:7.2><span>nāhaṁ tattha abhiramiṁ. </span></div><p><div class=verse-container id=cnd12:7.3><span>Tenāha so brāhmaṇo—</span></div><p><div class=verse-container id=cnd12:8.1><span>“Ye me pubbe viyākaṁsu, </span></div><p><div class=verse-container id=cnd12:8.2><span>(iccāyasmā hemako) </span></div><p><div class=verse-container id=cnd12:8.3><span>Huraṁ gotamasāsanā; </span></div><p><div class=verse-container id=cnd12:8.4><span>Iccāsi iti bhavissati, </span></div><p><div class=verse-container id=cnd12:8.5><span>Sabbaṁ taṁ itihītihaṁ; </span></div><p><div class=verse-container id=cnd12:8.6><span>Sabbaṁ taṁ takkavaḍḍhanaṁ, </span></div><p><div class=verse-container id=cnd12:8.7><span>Nāhaṁ tattha abhiramin”ti. </span></div><p><div class=verse-container id=cnd12:9.1><span>Tvañca me dhammamakkhāhi, </span></div><p><div class=verse-container id=cnd12:9.2><span>Taṇhānigghātanaṁ muni; </span></div><p><div class=verse-container id=cnd12:9.3><span>Yaṁ viditvā sato caraṁ, </span></div><p><div class=verse-container id=cnd12:9.4><span>Tare loke visattikaṁ. </span></div><p><div class=verse-container id=cnd12:10.1><span>Tvañca me dhammamakkhāhīti. </span></div><p><div class=verse-container id=cnd12:10.2><span>Tvanti bhagavantaṁ bhaṇati. </span></div><p><div class=verse-container id=cnd12:10.3><span>Dhammamakkhāhīti. </span></div><p><div class=verse-container id=cnd12:10.4><span>Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd12:10.5><span>tvañca me dhammamakkhāhi. </span></div><p><div class=verse-container id=cnd12:11.1><span>Taṇhānigghātanaṁ munīti. </span></div><p><div class=verse-container id=cnd12:11.2><span>Taṇhāti—</span></div><p><div class=verse-container id=cnd12:11.3><span>rūpataṇhā …pe… dhammataṇhā. </span></div><p><div class=verse-container id=cnd12:11.4><span>Taṇhānigghātanaṁ taṇhāpahānaṁ taṇhāvūpasamaṁ taṇhāpaṭinissaggaṁ taṇhāpaṭippassaddhiṁ amataṁ nibbānaṁ. </span></div><p><div class=verse-container id=cnd12:11.5><span>Munīti monaṁ vuccati ñāṇaṁ …pe… saṅgajālamaticca so munīti—</span></div><p><div class=verse-container id=cnd12:11.6><span>taṇhānigghātanaṁ muni. </span></div><p><div class=verse-container id=cnd12:12.1><span>Yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd12:12.2><span>“Sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā, </span></div><p><div class=verse-container id=cnd12:12.3><span>“sabbe saṅkhārā dukkhā”ti …pe… </span></div><p><div class=verse-container id=cnd12:12.4><span>“sabbe dhammā anattā”ti …pe… </span></div><p><div class=verse-container id=cnd12:12.5><span>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd12:12.6><span>Satoti catūhi kāraṇehi sato—</span></div><p><div class=verse-container id=cnd12:12.7><span>kāye kāyānupassanāsatipaṭṭhānaṁ bhāvento sato …pe… </span></div><p><div class=verse-container id=cnd12:12.8><span>so vuccati sato. </span></div><p><div class=verse-container id=cnd12:12.9><span>Caranti caranto viharanto iriyanto vattento pālento yapento yāpentoti—</span></div><p><div class=verse-container id=cnd12:12.10><span>yaṁ viditvā sato caraṁ. </span></div><p><div class=verse-container id=cnd12:13.1><span>Tare loke visattikanti visattikā vuccati taṇhā. </span></div><p><div class=verse-container id=cnd12:13.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd12:13.3><span>Visattikāti kenaṭṭhena visattikā …pe… visaṭā vitthatāti visattikā. </span></div><p><div class=verse-container id=cnd12:13.4><span>Loketi apāyaloke manussaloke devaloke khandhaloke dhātuloke āyatanaloke. </span></div><p><div class=verse-container id=cnd12:13.5><span>Tare loke visattikanti loke vesā visattikā loke vetaṁ visattikaṁ sato tareyyaṁ uttareyyaṁ patareyyaṁ samatikkameyyaṁ vītivatteyyanti—</span></div><p><div class=verse-container id=cnd12:13.6><span>tare loke visattikaṁ. </span></div><p><div class=verse-container id=cnd12:13.7><span>Tenāha so brāhmaṇo—</span></div><p><div class=verse-container id=cnd12:14.1><span>“Tvañca me dhammamakkhāhi, </span></div><p><div class=verse-container id=cnd12:14.2><span>taṇhānigghātanaṁ muni; </span></div><p><div class=verse-container id=cnd12:14.3><span>Yaṁ viditvā sato caraṁ, </span></div><p><div class=verse-container id=cnd12:14.4><span>tare loke visattikan”ti. </span></div><p><div class=verse-container id=cnd12:15.1><span>Idha diṭṭhasutamutaviññātesu, </span></div><p><div class=verse-container id=cnd12:15.2><span>Piyarūpesu hemaka; </span></div><p><div class=verse-container id=cnd12:15.3><span>Chandarāgavinodanaṁ, </span></div><p><div class=verse-container id=cnd12:15.4><span>Nibbānapadamaccutaṁ. </span></div><p><div class=verse-container id=cnd12:16.1><span>Idha diṭṭhasutamutaviññātesūti. </span></div><p><div class=verse-container id=cnd12:16.2><span>Diṭṭhanti cakkhunā diṭṭhaṁ; </span></div><p><div class=verse-container id=cnd12:16.3><span>sutanti sotena sutaṁ; </span></div><p><div class=verse-container id=cnd12:16.4><span>mutanti ghānena ghāyitaṁ jivhāya sāyitaṁ kāyena phuṭṭhaṁ; </span></div><p><div class=verse-container id=cnd12:16.5><span>viññātanti manasā viññātanti—</span></div><p><div class=verse-container id=cnd12:16.6><span>idha diṭṭhasutamutaviññātesu. </span></div><p><div class=verse-container id=cnd12:17.1><span>Piyarūpesu hemakāti kiñca loke piyarūpaṁ sātarūpaṁ? </span></div><p><div class=verse-container id=cnd12:17.2><span>Cakkhu loke piyarūpaṁ sātarūpaṁ, sotaṁ loke …pe… ghānaṁ loke … jivhā loke … kāyo loke … mano loke piyarūpaṁ sātarūpaṁ; </span></div><p><div class=verse-container id=cnd12:17.3><span>rūpā loke piyarūpaṁ sātarūpaṁ, saddā loke … gandhā loke … rasā loke … phoṭṭhabbā loke … dhammā loke piyarūpaṁ sātarūpaṁ; </span></div><p><div class=verse-container id=cnd12:17.4><span>cakkhuviññāṇaṁ loke piyarūpaṁ sātarūpaṁ, sotaviññāṇaṁ loke piyarūpaṁ sātarūpaṁ, ghānaviññāṇaṁ loke … jivhāviññāṇaṁ loke … kāyaviññāṇaṁ loke … manoviññāṇaṁ loke piyarūpaṁ sātarūpaṁ, cakkhusamphasso loke … sotasamphasso loke … ghānasamphasso loke … jivhāsamphasso loke … kāyasamphasso loke … manosamphasso loke piyarūpaṁ sātarūpaṁ; </span></div><p><div class=verse-container id=cnd12:17.5><span>cakkhusamphassajā vedanā loke piyarūpaṁ sātarūpaṁ … sotasamphassajā vedanā … ghānasamphassajā vedanā … jivhāsamphassajā vedanā … kāyasamphassajā vedanā … manosamphassajā vedanā loke piyarūpaṁ sātarūpaṁ; </span></div><p><div class=verse-container id=cnd12:17.6><span>rūpasaññā loke … saddasaññā loke … gandhasaññā loke … rasasaññā loke … phoṭṭhabbasaññā loke … dhammasaññā loke piyarūpaṁ sātarūpaṁ, rūpasañcetanā loke … saddasañcetanā loke … gandhasañcetanā loke … rasasañcetanā loke … phoṭṭhabbasañcetanā loke … dhammasañcetanā loke piyarūpaṁ sātarūpaṁ; </span></div><p><div class=verse-container id=cnd12:17.7><span>rūpataṇhā loke … saddataṇhā loke … gandhataṇhā loke … rasataṇhā loke … phoṭṭhabbataṇhā loke … dhammataṇhā loke piyarūpaṁ sātarūpaṁ; </span></div><p><div class=verse-container id=cnd12:17.8><span>rūpavitakko loke … saddavitakko loke … gandhavitakko loke … rasavitakko loke … phoṭṭhabbavitakko loke … dhammavitakko loke piyarūpaṁ sātarūpaṁ; </span></div><p><div class=verse-container id=cnd12:17.9><span>rūpavicāro loke piyarūpaṁ sātarūpaṁ, saddavicāro loke … gandhavicāro loke … rasavicāro loke … phoṭṭhabbavicāro loke … dhammavicāro loke piyarūpaṁ sātarūpanti—</span></div><p><div class=verse-container id=cnd12:17.10><span>piyarūpesu hemaka. </span></div><p><div class=verse-container id=cnd12:18.1><span>Chandarāgavinodananti. </span></div><p><div class=verse-container id=cnd12:18.2><span>Chandarāgoti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. </span></div><p><div class=verse-container id=cnd12:18.3><span>Chandarāgavinodananti chandarāgappahānaṁ chandarāgavūpasamaṁ chandarāgapaṭinissaggaṁ chandarāgapaṭippassaddhaṁ amataṁ nibbānanti—</span></div><p><div class=verse-container id=cnd12:18.4><span>chandarāgavinodanaṁ. </span></div><p><div class=verse-container id=cnd12:19.1><span>Nibbānapadamaccutanti nibbānapadaṁ tāṇapadaṁ leṇapadaṁ saraṇapadaṁ abhayapadaṁ. </span></div><p><div class=verse-container id=cnd12:19.2><span>Accutanti niccaṁ dhuvaṁ sassataṁ avipariṇāmadhammanti—</span></div><p><div class=verse-container id=cnd12:19.3><span>nibbānapadamaccutaṁ. </span></div><p><div class=verse-container id=cnd12:19.4><span>Tenāha bhagavā—</span></div><p><div class=verse-container id=cnd12:20.1><span>“Idha diṭṭhasutamutaviññātesu, </span></div><p><div class=verse-container id=cnd12:20.2><span>Piyarūpesu hemaka; </span></div><p><div class=verse-container id=cnd12:20.3><span>Chandarāgavinodanaṁ, </span></div><p><div class=verse-container id=cnd12:20.4><span>Nibbānapadamaccutan”ti. </span></div><p><div class=verse-container id=cnd12:21.1><span>Etadaññāya ye satā, </span></div><p><div class=verse-container id=cnd12:21.2><span>diṭṭhadhammābhinibbutā; </span></div><p><div class=verse-container id=cnd12:21.3><span>Upasantā ca te sadā, </span></div><p><div class=verse-container id=cnd12:21.4><span>tiṇṇā loke visattikaṁ. </span></div><p><div class=verse-container id=cnd12:22.1><span>Etadaññāya ye satāti. </span></div><p><div class=verse-container id=cnd12:22.2><span>Etanti amataṁ nibbānaṁ. </span></div><p><div class=verse-container id=cnd12:22.3><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd12:22.4><span>Aññāyāti aññāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd12:22.5><span>“Sabbe saṅkhārā aniccā”ti aññāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd12:22.6><span>“Sabbe saṅkhārā dukkhā”ti … </span></div><p><div class=verse-container id=cnd12:22.7><span>“sabbe dhammā anattā”ti …pe… </span></div><p><div class=verse-container id=cnd12:22.8><span>“yaṁ kiñci samudayadhammaṁ sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd12:22.9><span>Yeti arahanto khīṇāsavā. </span></div><p><div class=verse-container id=cnd12:22.10><span>Satāti catūhi kāraṇehi satā—</span></div><p><div class=verse-container id=cnd12:22.11><span>kāye kāyānupassanāsatipaṭṭhānaṁ bhāvitattā satā …pe… </span></div><p><div class=verse-container id=cnd12:22.12><span>te vuccanti satāti—</span></div><p><div class=verse-container id=cnd12:22.13><span>etadaññāya ye satā. </span></div><p><div class=verse-container id=cnd12:23.1><span>Diṭṭhadhammābhinibbutāti. </span></div><p><div class=verse-container id=cnd12:23.2><span>Diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span></div><p><div class=verse-container id=cnd12:23.3><span>“Sabbe saṅkhārā aniccā”ti diṭṭhadhammā …pe… </span></div><p><div class=verse-container id=cnd12:23.4><span>“yaṁ kiñci samudayadhammaṁ sabbaṁ taṁ nirodhadhamman”ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span></div><p><div class=verse-container id=cnd12:23.5><span>Abhinibbutāti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa …pe… upanāhassa … sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti—</span></div><p><div class=verse-container id=cnd12:23.6><span>diṭṭhadhammābhinibbutā. </span></div><p><div class=verse-container id=cnd12:24.1><span>Upasantā ca te sadāti. </span></div><p><div class=verse-container id=cnd12:24.2><span>Upasantāti rāgassa upasamitattā nibbāpitattā upasantā …pe… dosassa … mohassa … kodhassa … upanāhassa …pe… sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti upasantā. </span></div><p><div class=verse-container id=cnd12:24.3><span>Teti arahanto khīṇāsavā. </span></div><p><div class=verse-container id=cnd12:24.4><span>Sadāti sadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti—</span></div><p><div class=verse-container id=cnd12:24.5><span>upasantā ca te sadā. </span></div><p><div class=verse-container id=cnd12:25.1><span>Tiṇṇā loke visattikanti visattikā vuccati taṇhā. </span></div><p><div class=verse-container id=cnd12:25.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd12:25.3><span>Visattikāti kenaṭṭhena visattikā …pe… visaṭā vitthatāti visattikā. </span></div><p><div class=verse-container id=cnd12:25.4><span>Loketi apāyaloke …pe… āyatanaloke. </span></div><p><div class=verse-container id=cnd12:25.5><span>Tiṇṇā loke visattikanti loke vesā visattikā loke vetaṁ visattikaṁ tiṇṇā uttiṇṇā nitthiṇṇā atikkantā samatikkantā vītivattāti—</span></div><p><div class=verse-container id=cnd12:25.6><span>tiṇṇā loke visattikaṁ. </span></div><p><div class=verse-container id=cnd12:25.7><span>Tenāha bhagavā—</span></div><p><div class=verse-container id=cnd12:26.1><span>“Etadaññāya ye satā, </span></div><p><div class=verse-container id=cnd12:26.2><span>diṭṭhadhammābhinibbutā; </span></div><p><div class=verse-container id=cnd12:26.3><span>Upasantā ca te sadā, </span></div><p><div class=verse-container id=cnd12:26.4><span>tiṇṇā loke visattikan”ti. </span></div><p><div class=verse-container id=cnd12:27.1><span>Saha gāthāpariyosānā …pe… </span></div><p><div class=verse-container id=cnd12:27.2><span>satthā me, bhante, bhagavā, sāvakohamasmīti. </span></div><p><div class=verse-container id=cnd12:27.3><span>Hemakamāṇavapucchāniddeso aṭṭhamo. </span></div><div class=flex-between><a href=/canon/en/pli/ms/sutta/kn/cnd/cnd0011.html>Previous</a><a href=/canon/en/pli/ms/sutta/kn/cnd/cnd0013.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>