<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0011.html>Previous</a><a href=/canon/en/pli/ms/sutta/kn/cnd/cnd0013.html>Next</a></div><p id=cnd12:0.1><span class=root>Cūḷaniddesa </span><br><p id=cnd12:0.2><span class=root>Pārāyanavagganiddesa </span><br><p id=cnd12:0.3><span class=root>Pucchāniddesa </span><br><p id=cnd12:0.4><span class="root big-bold">8. Hemakamāṇavapucchāniddesa </span><br><p id=cnd12:1.1><span class=root>Ye me pubbe viyākaṁsu, </span><br><p id=cnd12:1.2><span class=root>(iccāyasmā hemako) </span><br><p id=cnd12:1.3><span class=root>Huraṁ gotamasāsanā; </span><br><p id=cnd12:1.4><span class=root>Iccāsi iti bhavissati, </span><br><p id=cnd12:1.5><span class=root>Sabbaṁ taṁ itihītihaṁ; </span><br><p id=cnd12:1.6><span class=root>Sabbaṁ taṁ takkavaḍḍhanaṁ, </span><br><p id=cnd12:1.7><span class=root>Nāhaṁ tattha abhiramiṁ. </span><br><p id=cnd12:2.1><span class=root>Ye me pubbe viyākaṁsūti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti—</span><br><p id=cnd12:2.2><span class=root>ye me pubbe viyākaṁsu. </span><br><p id=cnd12:2.3><span class=root>Iccāyasmā hemakoti. </span><br><p id=cnd12:2.4><span class=root>Iccāti padasandhi …pe… padānupubbatāpetaṁ—</span><br><p id=cnd12:2.5><span class=root>iccāti. </span><br><p id=cnd12:2.6><span class=root>Āyasmāti piyavacanaṁ …pe…. </span><br><p id=cnd12:2.7><span class=root>Hemakoti tassa brāhmaṇassa nāmaṁ …pe… abhilāpoti—</span><br><p id=cnd12:2.8><span class=root>iccāyasmā hemako. </span><br><p id=cnd12:3.1><span class=root>Huraṁ gotamasāsanāti huraṁ gotamasāsanā paraṁ gotamasāsanā pure gotamasāsanā paṭhamataraṁ gotamasāsanā buddhasāsanā jinasāsanā tathāgatasāsanā arahantasāsanāti—</span><br><p id=cnd12:3.2><span class=root>huraṁ gotamasāsanā. </span><br><p id=cnd12:4.1><span class=root>Iccāsi iti bhavissatīti evaṁ kira āsi, evaṁ kira bhavissatīti—</span><br><p id=cnd12:4.2><span class=root>iccāsi iti bhavissati. </span><br><p id=cnd12:5.1><span class=root>Sabbaṁ taṁ itihītihanti sabbaṁ taṁ itihītihaṁ itikirāya paraṁparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhadhammaṁ kathayiṁsūti—</span><br><p id=cnd12:5.2><span class=root>sabbaṁ taṁ itihītihaṁ. </span><br><p id=cnd12:6.1><span class=root>Sabbaṁ taṁ takkavaḍḍhananti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti—</span><br><p id=cnd12:6.2><span class=root>sabbaṁ taṁ takkavaḍḍhanaṁ. </span><br><p id=cnd12:7.1><span class=root>Nāhaṁ tattha abhiraminti nāhaṁ tattha abhiramiṁ na vindiṁ nādhigacchiṁ na paṭilabhinti—</span><br><p id=cnd12:7.2><span class=root>nāhaṁ tattha abhiramiṁ. </span><br><p id=cnd12:7.3><span class=root>Tenāha so brāhmaṇo—</span><br><p id=cnd12:8.1><span class=root>“Ye me pubbe viyākaṁsu, </span><br><p id=cnd12:8.2><span class=root>(iccāyasmā hemako) </span><br><p id=cnd12:8.3><span class=root>Huraṁ gotamasāsanā; </span><br><p id=cnd12:8.4><span class=root>Iccāsi iti bhavissati, </span><br><p id=cnd12:8.5><span class=root>Sabbaṁ taṁ itihītihaṁ; </span><br><p id=cnd12:8.6><span class=root>Sabbaṁ taṁ takkavaḍḍhanaṁ, </span><br><p id=cnd12:8.7><span class=root>Nāhaṁ tattha abhiramin”ti. </span><br><p id=cnd12:9.1><span class=root>Tvañca me dhammamakkhāhi, </span><br><p id=cnd12:9.2><span class=root>Taṇhānigghātanaṁ muni; </span><br><p id=cnd12:9.3><span class=root>Yaṁ viditvā sato caraṁ, </span><br><p id=cnd12:9.4><span class=root>Tare loke visattikaṁ. </span><br><p id=cnd12:10.1><span class=root>Tvañca me dhammamakkhāhīti. </span><br><p id=cnd12:10.2><span class=root>Tvanti bhagavantaṁ bhaṇati. </span><br><p id=cnd12:10.3><span class=root>Dhammamakkhāhīti. </span><br><p id=cnd12:10.4><span class=root>Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd12:10.5><span class=root>tvañca me dhammamakkhāhi. </span><br><p id=cnd12:11.1><span class=root>Taṇhānigghātanaṁ munīti. </span><br><p id=cnd12:11.2><span class=root>Taṇhāti—</span><br><p id=cnd12:11.3><span class=root>rūpataṇhā …pe… dhammataṇhā. </span><br><p id=cnd12:11.4><span class=root>Taṇhānigghātanaṁ taṇhāpahānaṁ taṇhāvūpasamaṁ taṇhāpaṭinissaggaṁ taṇhāpaṭippassaddhiṁ amataṁ nibbānaṁ. </span><br><p id=cnd12:11.5><span class=root>Munīti monaṁ vuccati ñāṇaṁ …pe… saṅgajālamaticca so munīti—</span><br><p id=cnd12:11.6><span class=root>taṇhānigghātanaṁ muni. </span><br><p id=cnd12:12.1><span class=root>Yaṁ viditvā sato caranti yaṁ viditaṁ katvā tulayitvā tīrayitvā vibhāvayitvā vibhūtaṁ katvā. </span><br><p id=cnd12:12.2><span class=root>“Sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā, </span><br><p id=cnd12:12.3><span class=root>“sabbe saṅkhārā dukkhā”ti …pe… </span><br><p id=cnd12:12.4><span class=root>“sabbe dhammā anattā”ti …pe… </span><br><p id=cnd12:12.5><span class=root>“yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. </span><br><p id=cnd12:12.6><span class=root>Satoti catūhi kāraṇehi sato—</span><br><p id=cnd12:12.7><span class=root>kāye kāyānupassanāsatipaṭṭhānaṁ bhāvento sato …pe… </span><br><p id=cnd12:12.8><span class=root>so vuccati sato. </span><br><p id=cnd12:12.9><span class=root>Caranti caranto viharanto iriyanto vattento pālento yapento yāpentoti—</span><br><p id=cnd12:12.10><span class=root>yaṁ viditvā sato caraṁ. </span><br><p id=cnd12:13.1><span class=root>Tare loke visattikanti visattikā vuccati taṇhā. </span><br><p id=cnd12:13.2><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd12:13.3><span class=root>Visattikāti kenaṭṭhena visattikā …pe… visaṭā vitthatāti visattikā. </span><br><p id=cnd12:13.4><span class=root>Loketi apāyaloke manussaloke devaloke khandhaloke dhātuloke āyatanaloke. </span><br><p id=cnd12:13.5><span class=root>Tare loke visattikanti loke vesā visattikā loke vetaṁ visattikaṁ sato tareyyaṁ uttareyyaṁ patareyyaṁ samatikkameyyaṁ vītivatteyyanti—</span><br><p id=cnd12:13.6><span class=root>tare loke visattikaṁ. </span><br><p id=cnd12:13.7><span class=root>Tenāha so brāhmaṇo—</span><br><p id=cnd12:14.1><span class=root>“Tvañca me dhammamakkhāhi, </span><br><p id=cnd12:14.2><span class=root>taṇhānigghātanaṁ muni; </span><br><p id=cnd12:14.3><span class=root>Yaṁ viditvā sato caraṁ, </span><br><p id=cnd12:14.4><span class=root>tare loke visattikan”ti. </span><br><p id=cnd12:15.1><span class=root>Idha diṭṭhasutamutaviññātesu, </span><br><p id=cnd12:15.2><span class=root>Piyarūpesu hemaka; </span><br><p id=cnd12:15.3><span class=root>Chandarāgavinodanaṁ, </span><br><p id=cnd12:15.4><span class=root>Nibbānapadamaccutaṁ. </span><br><p id=cnd12:16.1><span class=root>Idha diṭṭhasutamutaviññātesūti. </span><br><p id=cnd12:16.2><span class=root>Diṭṭhanti cakkhunā diṭṭhaṁ; </span><br><p id=cnd12:16.3><span class=root>sutanti sotena sutaṁ; </span><br><p id=cnd12:16.4><span class=root>mutanti ghānena ghāyitaṁ jivhāya sāyitaṁ kāyena phuṭṭhaṁ; </span><br><p id=cnd12:16.5><span class=root>viññātanti manasā viññātanti—</span><br><p id=cnd12:16.6><span class=root>idha diṭṭhasutamutaviññātesu. </span><br><p id=cnd12:17.1><span class=root>Piyarūpesu hemakāti kiñca loke piyarūpaṁ sātarūpaṁ? </span><br><p id=cnd12:17.2><span class=root>Cakkhu loke piyarūpaṁ sātarūpaṁ, sotaṁ loke …pe… ghānaṁ loke … jivhā loke … kāyo loke … mano loke piyarūpaṁ sātarūpaṁ; </span><br><p id=cnd12:17.3><span class=root>rūpā loke piyarūpaṁ sātarūpaṁ, saddā loke … gandhā loke … rasā loke … phoṭṭhabbā loke … dhammā loke piyarūpaṁ sātarūpaṁ; </span><br><p id=cnd12:17.4><span class=root>cakkhuviññāṇaṁ loke piyarūpaṁ sātarūpaṁ, sotaviññāṇaṁ loke piyarūpaṁ sātarūpaṁ, ghānaviññāṇaṁ loke … jivhāviññāṇaṁ loke … kāyaviññāṇaṁ loke … manoviññāṇaṁ loke piyarūpaṁ sātarūpaṁ, cakkhusamphasso loke … sotasamphasso loke … ghānasamphasso loke … jivhāsamphasso loke … kāyasamphasso loke … manosamphasso loke piyarūpaṁ sātarūpaṁ; </span><br><p id=cnd12:17.5><span class=root>cakkhusamphassajā vedanā loke piyarūpaṁ sātarūpaṁ … sotasamphassajā vedanā … ghānasamphassajā vedanā … jivhāsamphassajā vedanā … kāyasamphassajā vedanā … manosamphassajā vedanā loke piyarūpaṁ sātarūpaṁ; </span><br><p id=cnd12:17.6><span class=root>rūpasaññā loke … saddasaññā loke … gandhasaññā loke … rasasaññā loke … phoṭṭhabbasaññā loke … dhammasaññā loke piyarūpaṁ sātarūpaṁ, rūpasañcetanā loke … saddasañcetanā loke … gandhasañcetanā loke … rasasañcetanā loke … phoṭṭhabbasañcetanā loke … dhammasañcetanā loke piyarūpaṁ sātarūpaṁ; </span><br><p id=cnd12:17.7><span class=root>rūpataṇhā loke … saddataṇhā loke … gandhataṇhā loke … rasataṇhā loke … phoṭṭhabbataṇhā loke … dhammataṇhā loke piyarūpaṁ sātarūpaṁ; </span><br><p id=cnd12:17.8><span class=root>rūpavitakko loke … saddavitakko loke … gandhavitakko loke … rasavitakko loke … phoṭṭhabbavitakko loke … dhammavitakko loke piyarūpaṁ sātarūpaṁ; </span><br><p id=cnd12:17.9><span class=root>rūpavicāro loke piyarūpaṁ sātarūpaṁ, saddavicāro loke … gandhavicāro loke … rasavicāro loke … phoṭṭhabbavicāro loke … dhammavicāro loke piyarūpaṁ sātarūpanti—</span><br><p id=cnd12:17.10><span class=root>piyarūpesu hemaka. </span><br><p id=cnd12:18.1><span class=root>Chandarāgavinodananti. </span><br><p id=cnd12:18.2><span class=root>Chandarāgoti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. </span><br><p id=cnd12:18.3><span class=root>Chandarāgavinodananti chandarāgappahānaṁ chandarāgavūpasamaṁ chandarāgapaṭinissaggaṁ chandarāgapaṭippassaddhaṁ amataṁ nibbānanti—</span><br><p id=cnd12:18.4><span class=root>chandarāgavinodanaṁ. </span><br><p id=cnd12:19.1><span class=root>Nibbānapadamaccutanti nibbānapadaṁ tāṇapadaṁ leṇapadaṁ saraṇapadaṁ abhayapadaṁ. </span><br><p id=cnd12:19.2><span class=root>Accutanti niccaṁ dhuvaṁ sassataṁ avipariṇāmadhammanti—</span><br><p id=cnd12:19.3><span class=root>nibbānapadamaccutaṁ. </span><br><p id=cnd12:19.4><span class=root>Tenāha bhagavā—</span><br><p id=cnd12:20.1><span class=root>“Idha diṭṭhasutamutaviññātesu, </span><br><p id=cnd12:20.2><span class=root>Piyarūpesu hemaka; </span><br><p id=cnd12:20.3><span class=root>Chandarāgavinodanaṁ, </span><br><p id=cnd12:20.4><span class=root>Nibbānapadamaccutan”ti. </span><br><p id=cnd12:21.1><span class=root>Etadaññāya ye satā, </span><br><p id=cnd12:21.2><span class=root>diṭṭhadhammābhinibbutā; </span><br><p id=cnd12:21.3><span class=root>Upasantā ca te sadā, </span><br><p id=cnd12:21.4><span class=root>tiṇṇā loke visattikaṁ. </span><br><p id=cnd12:22.1><span class=root>Etadaññāya ye satāti. </span><br><p id=cnd12:22.2><span class=root>Etanti amataṁ nibbānaṁ. </span><br><p id=cnd12:22.3><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd12:22.4><span class=root>Aññāyāti aññāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd12:22.5><span class=root>“Sabbe saṅkhārā aniccā”ti aññāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd12:22.6><span class=root>“Sabbe saṅkhārā dukkhā”ti … </span><br><p id=cnd12:22.7><span class=root>“sabbe dhammā anattā”ti …pe… </span><br><p id=cnd12:22.8><span class=root>“yaṁ kiñci samudayadhammaṁ sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd12:22.9><span class=root>Yeti arahanto khīṇāsavā. </span><br><p id=cnd12:22.10><span class=root>Satāti catūhi kāraṇehi satā—</span><br><p id=cnd12:22.11><span class=root>kāye kāyānupassanāsatipaṭṭhānaṁ bhāvitattā satā …pe… </span><br><p id=cnd12:22.12><span class=root>te vuccanti satāti—</span><br><p id=cnd12:22.13><span class=root>etadaññāya ye satā. </span><br><p id=cnd12:23.1><span class=root>Diṭṭhadhammābhinibbutāti. </span><br><p id=cnd12:23.2><span class=root>Diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd12:23.3><span class=root>“Sabbe saṅkhārā aniccā”ti diṭṭhadhammā …pe… </span><br><p id=cnd12:23.4><span class=root>“yaṁ kiñci samudayadhammaṁ sabbaṁ taṁ nirodhadhamman”ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd12:23.5><span class=root>Abhinibbutāti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa …pe… upanāhassa … sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti—</span><br><p id=cnd12:23.6><span class=root>diṭṭhadhammābhinibbutā. </span><br><p id=cnd12:24.1><span class=root>Upasantā ca te sadāti. </span><br><p id=cnd12:24.2><span class=root>Upasantāti rāgassa upasamitattā nibbāpitattā upasantā …pe… dosassa … mohassa … kodhassa … upanāhassa …pe… sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti upasantā. </span><br><p id=cnd12:24.3><span class=root>Teti arahanto khīṇāsavā. </span><br><p id=cnd12:24.4><span class=root>Sadāti sadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti—</span><br><p id=cnd12:24.5><span class=root>upasantā ca te sadā. </span><br><p id=cnd12:25.1><span class=root>Tiṇṇā loke visattikanti visattikā vuccati taṇhā. </span><br><p id=cnd12:25.2><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd12:25.3><span class=root>Visattikāti kenaṭṭhena visattikā …pe… visaṭā vitthatāti visattikā. </span><br><p id=cnd12:25.4><span class=root>Loketi apāyaloke …pe… āyatanaloke. </span><br><p id=cnd12:25.5><span class=root>Tiṇṇā loke visattikanti loke vesā visattikā loke vetaṁ visattikaṁ tiṇṇā uttiṇṇā nitthiṇṇā atikkantā samatikkantā vītivattāti—</span><br><p id=cnd12:25.6><span class=root>tiṇṇā loke visattikaṁ. </span><br><p id=cnd12:25.7><span class=root>Tenāha bhagavā—</span><br><p id=cnd12:26.1><span class=root>“Etadaññāya ye satā, </span><br><p id=cnd12:26.2><span class=root>diṭṭhadhammābhinibbutā; </span><br><p id=cnd12:26.3><span class=root>Upasantā ca te sadā, </span><br><p id=cnd12:26.4><span class=root>tiṇṇā loke visattikan”ti. </span><br><p id=cnd12:27.1><span class=root>Saha gāthāpariyosānā …pe… </span><br><p id=cnd12:27.2><span class=root>satthā me, bhante, bhagavā, sāvakohamasmīti. </span><br><p id=cnd12:27.3><span class=root>Hemakamāṇavapucchāniddeso aṭṭhamo. </span><br></main><footer class="container footer"><small><a href=/about/>Contact info</a></small></footer>