<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0005.html>Previous</a><a href=/canon/en/pli/ms/sutta/kn/cnd/cnd0007.html>Next</a></div><p id=cnd6:0.1><span class=root>Cūḷaniddesa </span><br><p id=cnd6:0.2><span class=root>Pārāyanavagganiddesa </span><br><p id=cnd6:0.3><span class=root>Pucchāniddesa </span><br><p id=cnd6:0.4><span class="root big-bold">2. Tissametteyyamāṇavapucchāniddesa </span><br><p id=cnd6:1.1><span class=root>Kodha santusito loke, </span><br><p id=cnd6:1.2><span class=root>(iccāyasmā tissametteyyo) </span><br><p id=cnd6:1.3><span class=root>Kassa no santi iñjitā; </span><br><p id=cnd6:1.4><span class=root>Ko ubhantamabhiññāya, </span><br><p id=cnd6:1.5><span class=root>Majjhe mantā na lippati; </span><br><p id=cnd6:1.6><span class=root>Kaṁ brūsi mahāpurisoti, </span><br><p id=cnd6:1.7><span class=root>Ko idha sibbinimaccagā. </span><br><p id=cnd6:2.1><span class=root>Kodha santusito loketi ko loke tuṭṭho santuṭṭho attamano paripuṇṇasaṅkappoti—</span><br><p id=cnd6:2.2><span class=root>kodha santusito loke. </span><br><p id=cnd6:3.1><span class=root>Iccāyasmā tissametteyyoti. </span><br><p id=cnd6:3.2><span class=root>Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—</span><br><p id=cnd6:3.3><span class=root>iccāti. </span><br><p id=cnd6:3.4><span class=root>Āyasmāti piyavacanaṁ garuvacanaṁ sagāravasappatissādhivacanametaṁ—</span><br><p id=cnd6:3.5><span class=root>āyasmāti. </span><br><p id=cnd6:3.6><span class=root>Tissoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. </span><br><p id=cnd6:3.7><span class=root>Metteyyoti tassa brāhmaṇassa gottaṁ saṅkhā samaññā paññatti vohāroti—</span><br><p id=cnd6:3.8><span class=root>iccāyasmā tissametteyyo. </span><br><p id=cnd6:4.1><span class=root>Kassa no santi iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. </span><br><p id=cnd6:4.2><span class=root>Kassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br><p id=cnd6:4.3><span class=root>kassa no santi iñjitā. </span><br><p id=cnd6:5.1><span class=root>Ko ubhantamabhiññāyāti ko ubho ante abhiññāya jānitvā tulayitvā tīrayitvā vibhāvayitvā vibhūtaṁ katvāti—</span><br><p id=cnd6:5.2><span class=root>ko ubhantamabhiññāya. </span><br><p id=cnd6:6.1><span class=root>Majjhe mantā na lippatīti majjhe mantāya na lippati, alitto anupalitto nikkhanto nissaṭo vippamutto visaññutto vimariyādikatena cetasā viharatīti—</span><br><p id=cnd6:6.2><span class=root>majjhe mantā na lippati. </span><br><p id=cnd6:7.1><span class=root>Kaṁ brūsi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapurisoti. </span><br><p id=cnd6:7.2><span class=root>Kaṁ brūsi kaṁ kathesi kaṁ maññasi kaṁ bhaṇasi kaṁ passati kaṁ voharasīti—</span><br><p id=cnd6:7.3><span class=root>kaṁ brūsi mahāpurisoti. </span><br><p id=cnd6:8.1><span class=root>Ko idha sibbinimaccagāti ko idha sibbiniṁ taṇhaṁ ajjhagā upaccagā atikkanto samatikkanto vītivattoti—</span><br><p id=cnd6:8.2><span class=root>ko idha sibbinimaccagā. </span><br><p id=cnd6:8.3><span class=root>Tenāha so brāhmaṇo—</span><br><p id=cnd6:9.1><span class=root>“Kodha santusito loke, </span><br><p id=cnd6:9.2><span class=root>(iccāyasmā tissametteyyo) </span><br><p id=cnd6:9.3><span class=root>Kassa no santi iñjitā; </span><br><p id=cnd6:9.4><span class=root>Ko ubhantamabhiññāya, </span><br><p id=cnd6:9.5><span class=root>Majjhe mantā na lippati; </span><br><p id=cnd6:9.6><span class=root>Kaṁ brūsi mahāpurisoti, </span><br><p id=cnd6:9.7><span class=root>Ko idha sibbinimaccagā”ti. </span><br><p id=cnd6:10.1><span class=root>Kāmesu brahmacariyavā, </span><br><p id=cnd6:10.2><span class=root>(metteyyāti bhagavā) </span><br><p id=cnd6:10.3><span class=root>Vītataṇho sadā sato; </span><br><p id=cnd6:10.4><span class=root>Saṅkhāya nibbuto bhikkhu, </span><br><p id=cnd6:10.5><span class=root>Tassa no santi iñjitā. </span><br><p id=cnd6:11.1><span class=root>Kāmesu brahmacariyavāti. </span><br><p id=cnd6:11.2><span class=root>Kāmāti uddānato dve kāmā—</span><br><p id=cnd6:11.3><span class=root>vatthukāmā ca kilesakāmā ca …pe… </span><br><p id=cnd6:11.4><span class=root>ime vuccanti vatthukāmā …pe… </span><br><p id=cnd6:11.5><span class=root>ime vuccanti kilesakāmā. </span><br><p id=cnd6:11.6><span class=root>Brahmacariyaṁ vuccati asaddhammasamāpattiyā ārati virati paṭivirati veramaṇī akiriyā akaraṇaṁ anajjhāpatti velāanatikkamo. </span><br><p id=cnd6:11.7><span class=root>Api ca nippariyāyena brahmacariyaṁ vuccati ariyo aṭṭhaṅgiko maggo, seyyathidaṁ—</span><br><p id=cnd6:11.8><span class=root>sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </span><br><p id=cnd6:11.9><span class=root>Yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavā. </span><br><p id=cnd6:11.10><span class=root>Yathā ca dhanena dhanavāti vuccati, bhogena bhogavāti vuccati, yasena yasavāti vuccati, sippena sippavāti vuccati, sīlena sīlavāti vuccati, vīriyena vīriyavāti vuccati, paññāya paññavāti vuccati, vijjāya vijjavāti vuccati—</span><br><p id=cnd6:11.11><span class=root>evameva yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavāti—</span><br><p id=cnd6:11.12><span class=root>kāmesu brahmacariyavā. </span><br><p id=cnd6:12.1><span class=root>Metteyyāti bhagavā taṁ brāhmaṇaṁ gottena ālapati. </span><br><p id=cnd6:12.2><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd6:12.3><span class=root>metteyyāti bhagavā. </span><br><p id=cnd6:13.1><span class=root>Vītataṇho sadā satoti. </span><br><p id=cnd6:13.2><span class=root>Taṇhāti rūpataṇhā …pe… dhammataṇhā. </span><br><p id=cnd6:13.3><span class=root>Yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharati. </span><br><p id=cnd6:13.4><span class=root>Sadāti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīci santati sahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe. </span><br><p id=cnd6:13.5><span class=root>Satoti catūhi kāraṇehi sato—</span><br><p id=cnd6:13.6><span class=root>kāye kāyānupassanāsatipaṭṭhānaṁ bhāvento sato, </span><br><p id=cnd6:13.7><span class=root>vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato …pe… </span><br><p id=cnd6:13.8><span class=root>so vuccati satoti—</span><br><p id=cnd6:13.9><span class=root>vītataṇho sadā sato. </span><br><p id=cnd6:14.1><span class=root>Saṅkhāya nibbuto bhikkhūti saṅkhā vuccati ñāṇaṁ. </span><br><p id=cnd6:14.2><span class=root>Yā paññā pajānanā vicayo pavicayo …pe… amoho dhammavicayo sammādiṭṭhi. </span><br><p id=cnd6:14.3><span class=root>Saṅkhāyāti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti saṅkhāya jānitvā tulayitvā tīrayitvā vibhāvayitvā vibhūtaṁ katvā, </span><br><p id=cnd6:14.4><span class=root>“sabbe saṅkhārā dukkhā”ti … “sabbe dhammā anattā”ti … “avijjāpaccayā saṅkhārā”ti …pe… </span><br><p id=cnd6:14.5><span class=root>“yaṁ kiñci samudayadhammaṁ sabbaṁ taṁ nirodhadhamman”ti saṅkhāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd6:15.1><span class=root>Atha vā aniccato saṅkhāya jānitvā … dukkhato … rogato … gaṇḍato … sallato …pe… nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd6:15.2><span class=root>Nibbutoti rāgassa nibbāpitattā nibbuto, dosassa nibbāpitattā nibbuto, mohassa nibbāpitattā nibbuto, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṁ … sabbaduccaritānaṁ … sabbadarathānaṁ … sabbapariḷāhānaṁ … sabbasantāpānaṁ … sabbākusalābhisaṅkhārānaṁ nibbāpitattā nibbuto. </span><br><p id=cnd6:15.3><span class=root>Bhikkhūti sattannaṁ dhammānaṁ bhinnattā bhikkhu …pe… vusitavā khīṇapunabbhavo sa bhikkhūti—</span><br><p id=cnd6:15.4><span class=root>saṅkhāya nibbuto bhikkhu. </span><br><p id=cnd6:16.1><span class=root>Tassa no santi iñjitāti. </span><br><p id=cnd6:16.2><span class=root>Tassāti arahato khīṇāsavassa. </span><br><p id=cnd6:16.3><span class=root>Iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. </span><br><p id=cnd6:16.4><span class=root>Tassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span><br><p id=cnd6:16.5><span class=root>tassa no santi iñjitā. </span><br><p id=cnd6:16.6><span class=root>Tenāha bhagavā—</span><br><p id=cnd6:17.1><span class=root>“Kāmesu brahmacariyavā, </span><br><p id=cnd6:17.2><span class=root>(metteyyāti bhagavā) </span><br><p id=cnd6:17.3><span class=root>Vītataṇho sadā sato; </span><br><p id=cnd6:17.4><span class=root>Saṅkhāya nibbuto bhikkhu, </span><br><p id=cnd6:17.5><span class=root>Tassa no santi iñjitā”ti. </span><br><p id=cnd6:18.1><span class=root>So ubhantamabhiññāya, </span><br><p id=cnd6:18.2><span class=root>Majjhe mantā na lippati; </span><br><p id=cnd6:18.3><span class=root>Taṁ brūmi mahāpurisoti, </span><br><p id=cnd6:18.4><span class=root>So idha sibbinimaccagā. </span><br><p id=cnd6:19.1><span class=root>So ubhantamabhiññāya, majjhe mantā na lippatīti. </span><br><p id=cnd6:19.2><span class=root>Antāti phasso eko anto, phassasamudayo dutiyo anto, phassanirodho majjhe; </span><br><p id=cnd6:19.3><span class=root>atītaṁ eko anto, anāgataṁ dutiyo anto, paccuppannaṁ majjhe; </span><br><p id=cnd6:19.4><span class=root>sukhā vedanā eko anto, dukkhā vedanā dutiyo anto, adukkhamasukhā vedanā majjhe; </span><br><p id=cnd6:19.5><span class=root>nāmaṁ eko anto, rūpaṁ dutiyo anto, viññāṇaṁ majjhe; </span><br><p id=cnd6:19.6><span class=root>cha ajjhattikāni āyatanāni eko anto, cha bāhirāni āyatanāni dutiyo anto, viññāṇaṁ majjhe; </span><br><p id=cnd6:19.7><span class=root>sakkāyo eko anto, sakkāyasamudayo dutiyo anto, sakkāyanirodho majjhe. </span><br><p id=cnd6:19.8><span class=root>Mantā vuccati paññā, yā paññā pajānanā …pe… amoho dhammavicayo sammādiṭṭhi. </span><br><p id=cnd6:20.1><span class=root>Lepāti dve lepā—</span><br><p id=cnd6:20.2><span class=root>taṇhālepo ca diṭṭhilepo ca. </span><br><p id=cnd6:20.3><span class=root>Katamo taṇhālepo? </span><br><p id=cnd6:20.4><span class=root>Yāvatā taṇhāsaṅkhātena sīmakataṁ odhikataṁ pariyantakataṁ pariggahitaṁ mamāyitaṁ—</span><br><p id=cnd6:20.5><span class=root>“idaṁ mama, etaṁ mama, ettakaṁ mama, ettāvatā mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca”. </span><br><p id=cnd6:20.6><span class=root>Kevalampi mahāpathaviṁ taṇhāvasena mamāyati. </span><br><p id=cnd6:20.7><span class=root>Yāvatā aṭṭhasatataṇhāvicaritaṁ—</span><br><p id=cnd6:20.8><span class=root>ayaṁ taṇhālepo. </span><br><p id=cnd6:21.1><span class=root>Katamo diṭṭhilepo? </span><br><p id=cnd6:21.2><span class=root>Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikā diṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—</span><br><p id=cnd6:21.3><span class=root>ayaṁ diṭṭhilepo. </span><br><p id=cnd6:22.1><span class=root>So ubhantamabhiññāya, majjhe mantā na lippatīti so ubho ca ante majjhañca mantāya abhiññāya jānitvā tulayitvā tīrayitvā vibhāvayitvā vibhūtaṁ katvā na lippati na palippati na upalippati, alitto asaṁlitto anupalitto nikkhanto nissaṭo vippamutto visaññutto vimariyādikatena cetasā viharatīti—</span><br><p id=cnd6:22.2><span class=root>so ubhantamabhiññāya majjhe mantā na lippati. </span><br><p id=cnd6:23.1><span class=root>Taṁ brūmi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapuriso, taṁ brūmi taṁ kathemi taṁ bhaṇāmi taṁ dīpemi taṁ voharāmi. </span><br><p id=cnd6:24.1><span class=root>Āyasmā sāriputto bhagavantaṁ etadavoca—</span><br><p id=cnd6:24.2><span class=root>“‘mahāpuriso mahāpuriso’ti, bhante, vuccati. </span><br><p id=cnd6:24.3><span class=root>Kittāvatā nu kho, bhante, mahāpuriso hotī”ti? </span><br><p id=cnd6:24.4><span class=root>“Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmi. </span><br><p id=cnd6:25.1><span class=root>Kathañca, sāriputta, vimuttacitto hoti? </span><br><p id=cnd6:25.2><span class=root>Idha, sāriputta, bhikkhu ajjhattaṁ kāye kāyānupassī viharati ātāpī sampajāno satimā vineyya loke abhijjhādomanassaṁ. </span><br><p id=cnd6:25.3><span class=root>Tassa kāye kāyānupassino viharato cittaṁ virajjati vimuccati anupādāya āsavehi. </span><br><p id=cnd6:25.4><span class=root>Vedanāsu …pe… </span><br><p id=cnd6:25.5><span class=root>citte … </span><br><p id=cnd6:25.6><span class=root>dhammesu dhammānupassī viharati ātāpī sampajāno satimā vineyya loke abhijjhādomanassaṁ. </span><br><p id=cnd6:25.7><span class=root>Tassa dhammesu dhammānupassino viharato cittaṁ virajjati vimuccati anupādāya āsavehi. </span><br><p id=cnd6:25.8><span class=root>Evaṁ kho, sāriputta, bhikkhu vimuttacitto hoti. </span><br><p id=cnd6:25.9><span class=root>Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmī”ti—</span><br><p id=cnd6:25.10><span class=root>taṁ brūmi mahāpurisoti. </span><br><p id=cnd6:26.1><span class=root>So idha sibbinimaccagāti sibbinī vuccati taṇhā. </span><br><p id=cnd6:26.2><span class=root>Yo rāgo sārāgo …pe… abhijjhā lobho akusalamūlaṁ, yassesā sibbinī taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. </span><br><p id=cnd6:26.3><span class=root>So sibbiniṁ taṇhaṁ accagā upaccagā atikkanto samatikkanto vītivattoti—</span><br><p id=cnd6:26.4><span class=root>so idha sibbinimaccagā. </span><br><p id=cnd6:26.5><span class=root>Tenāha bhagavā—</span><br><p id=cnd6:27.1><span class=root>“So ubhantamabhiññāya, </span><br><p id=cnd6:27.2><span class=root>Majjhe mantā na lippati; </span><br><p id=cnd6:27.3><span class=root>Taṁ brūmi mahāpurisoti, </span><br><p id=cnd6:27.4><span class=root>So idha sibbinimaccagā”ti. </span><br><p id=cnd6:28.1><span class=root>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—</span><br><p id=cnd6:28.2><span class=root>“yaṁ kiñci samudayadhammaṁ sabbaṁ taṁ nirodhadhamman”ti. </span><br><p id=cnd6:28.3><span class=root>Tassa brāhmaṇassa anupādāya āsavehi cittaṁ vimucci. </span><br><p id=cnd6:28.4><span class=root>Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā. </span><br><p id=cnd6:28.5><span class=root>Bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—</span><br><p id=cnd6:28.6><span class=root>“satthā me bhante bhagavā, sāvakohamasmī”ti. </span><br><p id=cnd6:28.7><span class=root>Tissametteyyamāṇavapucchāniddeso dutiyo. </span><br></main><footer class="container footer"><small><a href=/about/>Contact info</a></small></footer>