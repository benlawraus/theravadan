<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0005.html>Previous</a><a href=/canon/en/pli/ms/sutta/kn/cnd/cnd0007.html>Next</a></div><p><div class=verse-container id=cnd6:0.1><span>Cūḷaniddesa </span></div><p><div class=verse-container id=cnd6:0.2><span>Pārāyanavagganiddesa </span></div><p><div class=verse-container id=cnd6:0.3><span>Pucchāniddesa </span></div><p><div class=verse-container id=cnd6:0.4><span class=big-bold>2. Tissametteyyamāṇavapucchāniddesa </span></div><p><div class=verse-container id=cnd6:1.1><span>Kodha santusito loke, </span></div><p><div class=verse-container id=cnd6:1.2><span>(iccāyasmā tissametteyyo) </span></div><p><div class=verse-container id=cnd6:1.3><span>Kassa no santi iñjitā; </span></div><p><div class=verse-container id=cnd6:1.4><span>Ko ubhantamabhiññāya, </span></div><p><div class=verse-container id=cnd6:1.5><span>Majjhe mantā na lippati; </span></div><p><div class=verse-container id=cnd6:1.6><span>Kaṁ brūsi mahāpurisoti, </span></div><p><div class=verse-container id=cnd6:1.7><span>Ko idha sibbinimaccagā. </span></div><p><div class=verse-container id=cnd6:2.1><span>Kodha santusito loketi ko loke tuṭṭho santuṭṭho attamano paripuṇṇasaṅkappoti—</span></div><p><div class=verse-container id=cnd6:2.2><span>kodha santusito loke. </span></div><p><div class=verse-container id=cnd6:3.1><span>Iccāyasmā tissametteyyoti. </span></div><p><div class=verse-container id=cnd6:3.2><span>Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—</span></div><p><div class=verse-container id=cnd6:3.3><span>iccāti. </span></div><p><div class=verse-container id=cnd6:3.4><span>Āyasmāti piyavacanaṁ garuvacanaṁ sagāravasappatissādhivacanametaṁ—</span></div><p><div class=verse-container id=cnd6:3.5><span>āyasmāti. </span></div><p><div class=verse-container id=cnd6:3.6><span>Tissoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. </span></div><p><div class=verse-container id=cnd6:3.7><span>Metteyyoti tassa brāhmaṇassa gottaṁ saṅkhā samaññā paññatti vohāroti—</span></div><p><div class=verse-container id=cnd6:3.8><span>iccāyasmā tissametteyyo. </span></div><p><div class=verse-container id=cnd6:4.1><span>Kassa no santi iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. </span></div><p><div class=verse-container id=cnd6:4.2><span>Kassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=cnd6:4.3><span>kassa no santi iñjitā. </span></div><p><div class=verse-container id=cnd6:5.1><span>Ko ubhantamabhiññāyāti ko ubho ante abhiññāya jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd6:5.2><span>ko ubhantamabhiññāya. </span></div><p><div class=verse-container id=cnd6:6.1><span>Majjhe mantā na lippatīti majjhe mantāya na lippati, alitto anupalitto nikkhanto nissaṭo vippamutto visaññutto vimariyādikatena cetasā viharatīti—</span></div><p><div class=verse-container id=cnd6:6.2><span>majjhe mantā na lippati. </span></div><p><div class=verse-container id=cnd6:7.1><span>Kaṁ brūsi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapurisoti. </span></div><p><div class=verse-container id=cnd6:7.2><span>Kaṁ brūsi kaṁ kathesi kaṁ maññasi kaṁ bhaṇasi kaṁ passati kaṁ voharasīti—</span></div><p><div class=verse-container id=cnd6:7.3><span>kaṁ brūsi mahāpurisoti. </span></div><p><div class=verse-container id=cnd6:8.1><span>Ko idha sibbinimaccagāti ko idha sibbiniṁ taṇhaṁ ajjhagā upaccagā atikkanto samatikkanto vītivattoti—</span></div><p><div class=verse-container id=cnd6:8.2><span>ko idha sibbinimaccagā. </span></div><p><div class=verse-container id=cnd6:8.3><span>Tenāha so brāhmaṇo—</span></div><p><div class=verse-container id=cnd6:9.1><span>“Kodha santusito loke, </span></div><p><div class=verse-container id=cnd6:9.2><span>(iccāyasmā tissametteyyo) </span></div><p><div class=verse-container id=cnd6:9.3><span>Kassa no santi iñjitā; </span></div><p><div class=verse-container id=cnd6:9.4><span>Ko ubhantamabhiññāya, </span></div><p><div class=verse-container id=cnd6:9.5><span>Majjhe mantā na lippati; </span></div><p><div class=verse-container id=cnd6:9.6><span>Kaṁ brūsi mahāpurisoti, </span></div><p><div class=verse-container id=cnd6:9.7><span>Ko idha sibbinimaccagā”ti. </span></div><p><div class=verse-container id=cnd6:10.1><span>Kāmesu brahmacariyavā, </span></div><p><div class=verse-container id=cnd6:10.2><span>(metteyyāti bhagavā) </span></div><p><div class=verse-container id=cnd6:10.3><span>Vītataṇho sadā sato; </span></div><p><div class=verse-container id=cnd6:10.4><span>Saṅkhāya nibbuto bhikkhu, </span></div><p><div class=verse-container id=cnd6:10.5><span>Tassa no santi iñjitā. </span></div><p><div class=verse-container id=cnd6:11.1><span>Kāmesu brahmacariyavāti. </span></div><p><div class=verse-container id=cnd6:11.2><span>Kāmāti uddānato dve kāmā—</span></div><p><div class=verse-container id=cnd6:11.3><span>vatthukāmā ca kilesakāmā ca …pe… </span></div><p><div class=verse-container id=cnd6:11.4><span>ime vuccanti vatthukāmā …pe… </span></div><p><div class=verse-container id=cnd6:11.5><span>ime vuccanti kilesakāmā. </span></div><p><div class=verse-container id=cnd6:11.6><span>Brahmacariyaṁ vuccati asaddhammasamāpattiyā ārati virati paṭivirati veramaṇī akiriyā akaraṇaṁ anajjhāpatti velāanatikkamo. </span></div><p><div class=verse-container id=cnd6:11.7><span>Api ca nippariyāyena brahmacariyaṁ vuccati ariyo aṭṭhaṅgiko maggo, seyyathidaṁ—</span></div><p><div class=verse-container id=cnd6:11.8><span>sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </span></div><p><div class=verse-container id=cnd6:11.9><span>Yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavā. </span></div><p><div class=verse-container id=cnd6:11.10><span>Yathā ca dhanena dhanavāti vuccati, bhogena bhogavāti vuccati, yasena yasavāti vuccati, sippena sippavāti vuccati, sīlena sīlavāti vuccati, vīriyena vīriyavāti vuccati, paññāya paññavāti vuccati, vijjāya vijjavāti vuccati—</span></div><p><div class=verse-container id=cnd6:11.11><span>evameva yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavāti—</span></div><p><div class=verse-container id=cnd6:11.12><span>kāmesu brahmacariyavā. </span></div><p><div class=verse-container id=cnd6:12.1><span>Metteyyāti bhagavā taṁ brāhmaṇaṁ gottena ālapati. </span></div><p><div class=verse-container id=cnd6:12.2><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd6:12.3><span>metteyyāti bhagavā. </span></div><p><div class=verse-container id=cnd6:13.1><span>Vītataṇho sadā satoti. </span></div><p><div class=verse-container id=cnd6:13.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd6:13.3><span>Yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharati. </span></div><p><div class=verse-container id=cnd6:13.4><span>Sadāti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīci santati sahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe. </span></div><p><div class=verse-container id=cnd6:13.5><span>Satoti catūhi kāraṇehi sato—</span></div><p><div class=verse-container id=cnd6:13.6><span>kāye kāyānupassanāsatipaṭṭhānaṁ bhāvento sato, </span></div><p><div class=verse-container id=cnd6:13.7><span>vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato …pe… </span></div><p><div class=verse-container id=cnd6:13.8><span>so vuccati satoti—</span></div><p><div class=verse-container id=cnd6:13.9><span>vītataṇho sadā sato. </span></div><p><div class=verse-container id=cnd6:14.1><span>Saṅkhāya nibbuto bhikkhūti saṅkhā vuccati ñāṇaṁ. </span></div><p><div class=verse-container id=cnd6:14.2><span>Yā paññā pajānanā vicayo pavicayo …pe… amoho dhammavicayo sammādiṭṭhi. </span></div><p><div class=verse-container id=cnd6:14.3><span>Saṅkhāyāti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti saṅkhāya jānitvā tulayitvā tīrayitvā vibhāvayitvā vibhūtaṁ katvā, </span></div><p><div class=verse-container id=cnd6:14.4><span>“sabbe saṅkhārā dukkhā”ti … “sabbe dhammā anattā”ti … “avijjāpaccayā saṅkhārā”ti …pe… </span></div><p><div class=verse-container id=cnd6:14.5><span>“yaṁ kiñci samudayadhammaṁ sabbaṁ taṁ nirodhadhamman”ti saṅkhāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd6:15.1><span>Atha vā aniccato saṅkhāya jānitvā … dukkhato … rogato … gaṇḍato … sallato …pe… nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd6:15.2><span>Nibbutoti rāgassa nibbāpitattā nibbuto, dosassa nibbāpitattā nibbuto, mohassa nibbāpitattā nibbuto, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṁ … sabbaduccaritānaṁ … sabbadarathānaṁ … sabbapariḷāhānaṁ … sabbasantāpānaṁ … sabbākusalābhisaṅkhārānaṁ nibbāpitattā nibbuto. </span></div><p><div class=verse-container id=cnd6:15.3><span>Bhikkhūti sattannaṁ dhammānaṁ bhinnattā bhikkhu …pe… vusitavā khīṇapunabbhavo sa bhikkhūti—</span></div><p><div class=verse-container id=cnd6:15.4><span>saṅkhāya nibbuto bhikkhu. </span></div><p><div class=verse-container id=cnd6:16.1><span>Tassa no santi iñjitāti. </span></div><p><div class=verse-container id=cnd6:16.2><span>Tassāti arahato khīṇāsavassa. </span></div><p><div class=verse-container id=cnd6:16.3><span>Iñjitāti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. </span></div><p><div class=verse-container id=cnd6:16.4><span>Tassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=cnd6:16.5><span>tassa no santi iñjitā. </span></div><p><div class=verse-container id=cnd6:16.6><span>Tenāha bhagavā—</span></div><p><div class=verse-container id=cnd6:17.1><span>“Kāmesu brahmacariyavā, </span></div><p><div class=verse-container id=cnd6:17.2><span>(metteyyāti bhagavā) </span></div><p><div class=verse-container id=cnd6:17.3><span>Vītataṇho sadā sato; </span></div><p><div class=verse-container id=cnd6:17.4><span>Saṅkhāya nibbuto bhikkhu, </span></div><p><div class=verse-container id=cnd6:17.5><span>Tassa no santi iñjitā”ti. </span></div><p><div class=verse-container id=cnd6:18.1><span>So ubhantamabhiññāya, </span></div><p><div class=verse-container id=cnd6:18.2><span>Majjhe mantā na lippati; </span></div><p><div class=verse-container id=cnd6:18.3><span>Taṁ brūmi mahāpurisoti, </span></div><p><div class=verse-container id=cnd6:18.4><span>So idha sibbinimaccagā. </span></div><p><div class=verse-container id=cnd6:19.1><span>So ubhantamabhiññāya, majjhe mantā na lippatīti. </span></div><p><div class=verse-container id=cnd6:19.2><span>Antāti phasso eko anto, phassasamudayo dutiyo anto, phassanirodho majjhe; </span></div><p><div class=verse-container id=cnd6:19.3><span>atītaṁ eko anto, anāgataṁ dutiyo anto, paccuppannaṁ majjhe; </span></div><p><div class=verse-container id=cnd6:19.4><span>sukhā vedanā eko anto, dukkhā vedanā dutiyo anto, adukkhamasukhā vedanā majjhe; </span></div><p><div class=verse-container id=cnd6:19.5><span>nāmaṁ eko anto, rūpaṁ dutiyo anto, viññāṇaṁ majjhe; </span></div><p><div class=verse-container id=cnd6:19.6><span>cha ajjhattikāni āyatanāni eko anto, cha bāhirāni āyatanāni dutiyo anto, viññāṇaṁ majjhe; </span></div><p><div class=verse-container id=cnd6:19.7><span>sakkāyo eko anto, sakkāyasamudayo dutiyo anto, sakkāyanirodho majjhe. </span></div><p><div class=verse-container id=cnd6:19.8><span>Mantā vuccati paññā, yā paññā pajānanā …pe… amoho dhammavicayo sammādiṭṭhi. </span></div><p><div class=verse-container id=cnd6:20.1><span>Lepāti dve lepā—</span></div><p><div class=verse-container id=cnd6:20.2><span>taṇhālepo ca diṭṭhilepo ca. </span></div><p><div class=verse-container id=cnd6:20.3><span>Katamo taṇhālepo? </span></div><p><div class=verse-container id=cnd6:20.4><span>Yāvatā taṇhāsaṅkhātena sīmakataṁ odhikataṁ pariyantakataṁ pariggahitaṁ mamāyitaṁ—</span></div><p><div class=verse-container id=cnd6:20.5><span>“idaṁ mama, etaṁ mama, ettakaṁ mama, ettāvatā mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca”. </span></div><p><div class=verse-container id=cnd6:20.6><span>Kevalampi mahāpathaviṁ taṇhāvasena mamāyati. </span></div><p><div class=verse-container id=cnd6:20.7><span>Yāvatā aṭṭhasatataṇhāvicaritaṁ—</span></div><p><div class=verse-container id=cnd6:20.8><span>ayaṁ taṇhālepo. </span></div><p><div class=verse-container id=cnd6:21.1><span>Katamo diṭṭhilepo? </span></div><p><div class=verse-container id=cnd6:21.2><span>Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikā diṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—</span></div><p><div class=verse-container id=cnd6:21.3><span>ayaṁ diṭṭhilepo. </span></div><p><div class=verse-container id=cnd6:22.1><span>So ubhantamabhiññāya, majjhe mantā na lippatīti so ubho ca ante majjhañca mantāya abhiññāya jānitvā tulayitvā tīrayitvā vibhāvayitvā vibhūtaṁ katvā na lippati na palippati na upalippati, alitto asaṁlitto anupalitto nikkhanto nissaṭo vippamutto visaññutto vimariyādikatena cetasā viharatīti—</span></div><p><div class=verse-container id=cnd6:22.2><span>so ubhantamabhiññāya majjhe mantā na lippati. </span></div><p><div class=verse-container id=cnd6:23.1><span>Taṁ brūmi mahāpurisoti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapuriso, taṁ brūmi taṁ kathemi taṁ bhaṇāmi taṁ dīpemi taṁ voharāmi. </span></div><p><div class=verse-container id=cnd6:24.1><span>Āyasmā sāriputto bhagavantaṁ etadavoca—</span></div><p><div class=verse-container id=cnd6:24.2><span>“‘mahāpuriso mahāpuriso’ti, bhante, vuccati. </span></div><p><div class=verse-container id=cnd6:24.3><span>Kittāvatā nu kho, bhante, mahāpuriso hotī”ti? </span></div><p><div class=verse-container id=cnd6:24.4><span>“Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmi. </span></div><p><div class=verse-container id=cnd6:25.1><span>Kathañca, sāriputta, vimuttacitto hoti? </span></div><p><div class=verse-container id=cnd6:25.2><span>Idha, sāriputta, bhikkhu ajjhattaṁ kāye kāyānupassī viharati ātāpī sampajāno satimā vineyya loke abhijjhādomanassaṁ. </span></div><p><div class=verse-container id=cnd6:25.3><span>Tassa kāye kāyānupassino viharato cittaṁ virajjati vimuccati anupādāya āsavehi. </span></div><p><div class=verse-container id=cnd6:25.4><span>Vedanāsu …pe… </span></div><p><div class=verse-container id=cnd6:25.5><span>citte … </span></div><p><div class=verse-container id=cnd6:25.6><span>dhammesu dhammānupassī viharati ātāpī sampajāno satimā vineyya loke abhijjhādomanassaṁ. </span></div><p><div class=verse-container id=cnd6:25.7><span>Tassa dhammesu dhammānupassino viharato cittaṁ virajjati vimuccati anupādāya āsavehi. </span></div><p><div class=verse-container id=cnd6:25.8><span>Evaṁ kho, sāriputta, bhikkhu vimuttacitto hoti. </span></div><p><div class=verse-container id=cnd6:25.9><span>Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmī”ti—</span></div><p><div class=verse-container id=cnd6:25.10><span>taṁ brūmi mahāpurisoti. </span></div><p><div class=verse-container id=cnd6:26.1><span>So idha sibbinimaccagāti sibbinī vuccati taṇhā. </span></div><p><div class=verse-container id=cnd6:26.2><span>Yo rāgo sārāgo …pe… abhijjhā lobho akusalamūlaṁ, yassesā sibbinī taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. </span></div><p><div class=verse-container id=cnd6:26.3><span>So sibbiniṁ taṇhaṁ accagā upaccagā atikkanto samatikkanto vītivattoti—</span></div><p><div class=verse-container id=cnd6:26.4><span>so idha sibbinimaccagā. </span></div><p><div class=verse-container id=cnd6:26.5><span>Tenāha bhagavā—</span></div><p><div class=verse-container id=cnd6:27.1><span>“So ubhantamabhiññāya, </span></div><p><div class=verse-container id=cnd6:27.2><span>Majjhe mantā na lippati; </span></div><p><div class=verse-container id=cnd6:27.3><span>Taṁ brūmi mahāpurisoti, </span></div><p><div class=verse-container id=cnd6:27.4><span>So idha sibbinimaccagā”ti. </span></div><p><div class=verse-container id=cnd6:28.1><span>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—</span></div><p><div class=verse-container id=cnd6:28.2><span>“yaṁ kiñci samudayadhammaṁ sabbaṁ taṁ nirodhadhamman”ti. </span></div><p><div class=verse-container id=cnd6:28.3><span>Tassa brāhmaṇassa anupādāya āsavehi cittaṁ vimucci. </span></div><p><div class=verse-container id=cnd6:28.4><span>Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā. </span></div><p><div class=verse-container id=cnd6:28.5><span>Bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—</span></div><p><div class=verse-container id=cnd6:28.6><span>“satthā me bhante bhagavā, sāvakohamasmī”ti. </span></div><p><div class=verse-container id=cnd6:28.7><span>Tissametteyyamāṇavapucchāniddeso dutiyo. </span></div><div class=flex-between><a href=/canon/en/pli/ms/sutta/kn/cnd/cnd0005.html>Previous</a><a href=/canon/en/pli/ms/sutta/kn/cnd/cnd0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>