<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0018.html>Previous</a><a href=/canon/en/pli/ms/sutta/kn/cnd/cnd0020.html>Next</a></div><p id=cnd19:0.1><span class=root>Cūḷaniddesa </span><br><p id=cnd19:0.2><span class=root>Pārāyanavagganiddesa </span><br><p id=cnd19:0.3><span class=root>Pucchāniddesa </span><br><p id=cnd19:0.4><span class="root big-bold">15. Mogharājamāṇavapucchāniddesa </span><br><p id=cnd19:1.1><span class=root>Dvāhaṁ sakkaṁ apucchissaṁ, </span><br><p id=cnd19:1.2><span class=root>(iccāyasmā mogharājā) </span><br><p id=cnd19:1.3><span class=root>Na me byākāsi cakkhumā; </span><br><p id=cnd19:1.4><span class=root>Yāvatatiyañca devīsi, </span><br><p id=cnd19:1.5><span class=root>Byākarotīti me sutaṁ. </span><br><p id=cnd19:2.1><span class=root>Dvāhaṁ sakkaṁ apucchissanti so brāhmaṇo dvikkhattuṁ buddhaṁ bhagavantaṁ pañhaṁ apucchi. </span><br><p id=cnd19:2.2><span class=root>Tassa bhagavā pañhaṁ puṭṭho na byākāsi—</span><br><p id=cnd19:2.3><span class=root>“tadantarā imassa brāhmaṇassa indriyaparipāko bhavissatī”ti. </span><br><p id=cnd19:2.4><span class=root>Sakkanti sakko. </span><br><p id=cnd19:2.5><span class=root>Bhagavā sakyakulā pabbajitotipi sakko. </span><br><p id=cnd19:2.6><span class=root>Atha vā aḍḍho mahaddhano dhanavātipi sakko. </span><br><p id=cnd19:2.7><span class=root>Tassimāni dhanāni, seyyathidaṁ—</span><br><p id=cnd19:2.8><span class=root>saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. </span><br><p id=cnd19:2.9><span class=root>Imehi anekavidhehi dhanaratanehi aḍḍho mahaddhano dhanavātipi sakko. </span><br><p id=cnd19:2.10><span class=root>Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. </span><br><p id=cnd19:2.11><span class=root>Dvāhaṁ sakkaṁ apucchissanti dvāhaṁ sakkaṁ apucchissaṁ ayācissaṁ ajjhesissaṁ pasādayissanti—</span><br><p id=cnd19:2.12><span class=root>dvāhaṁ sakkaṁ apucchissaṁ. </span><br><p id=cnd19:3.1><span class=root>Iccāyasmā mogharājāti. </span><br><p id=cnd19:3.2><span class=root>Iccāti padasandhi …pe… </span><br><p id=cnd19:3.3><span class=root>āyasmāti piyavacanaṁ …pe… </span><br><p id=cnd19:3.4><span class=root>mogharājāti tassa brāhmaṇassa nāmaṁ …pe… abhilāpoti—</span><br><p id=cnd19:3.5><span class=root>iccāyasmā mogharājā. </span><br><p id=cnd19:4.1><span class=root>Na me byākāsi cakkhumāti. </span><br><p id=cnd19:4.2><span class=root>Na me byākāsīti na me byākāsi na ācikkhi na desesi na paññapesi na paṭṭhapesi na vivari na vibhaji na uttānīakāsi na pakāsesi. </span><br><p id=cnd19:4.3><span class=root>Cakkhumāti bhagavā pañcahi cakkhūhi cakkhumā—</span><br><p id=cnd19:4.4><span class=root>maṁsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. </span><br><p id=cnd19:5.1><span class=root>Kathaṁ bhagavā maṁsacakkhunāpi cakkhumā? </span><br><p id=cnd19:5.2><span class=root>Maṁsacakkhumhi bhagavato pañca vaṇṇā saṁvijjanti—</span><br><p id=cnd19:5.3><span class=root>nīlo ca vaṇṇo, pītako ca vaṇṇo, lohitako ca vaṇṇo, kaṇho ca vaṇṇo, odāto ca vaṇṇo (…). </span><br><p id=cnd19:5.4><span class=root>Yattha ca akkhilomāni patiṭṭhitāni taṁ nīlaṁ hoti sunīlaṁ pāsādikaṁ dassaneyyaṁ umāpupphasamānaṁ. </span><br><p id=cnd19:5.5><span class=root>Tassa parato pītakaṁ hoti supītakaṁ suvaṇṇavaṇṇaṁ pāsādikaṁ dassaneyyaṁ kaṇikārapupphasamānaṁ. </span><br><p id=cnd19:5.6><span class=root>Ubhato ca akkhikūṭāni bhagavato lohitakāni honti sulohitakāni pāsādikāni dassaneyyāni indagopakasamānāni. </span><br><p id=cnd19:5.7><span class=root>Majjhe kaṇhaṁ hoti sukaṇhaṁ alūkhaṁ siniddhaṁ pāsādikaṁ dassaneyyaṁ addāriṭṭhakasamānaṁ. </span><br><p id=cnd19:5.8><span class=root>Tassa parato odātaṁ hoti suodātaṁ setaṁ paṇḍaraṁ pāsādikaṁ dassaneyyaṁ osadhitārakasamānaṁ. </span><br><p id=cnd19:5.9><span class=root>Tena bhagavā pākatikena maṁsacakkhunā attabhāvapariyāpannena purimasucaritakammābhinibbattena samantā yojanaṁ passati divā ceva rattiñca. </span><br><p id=cnd19:5.10><span class=root>Yadā hi caturaṅgasamannāgato andhakāro hoti sūriyo ca atthaṅgato hoti; </span><br><p id=cnd19:5.11><span class=root>kāḷapakkho ca uposatho hoti, tibbo ca vanasaṇḍo hoti, mahā ca kāḷamegho abbhuṭṭhito hoti. </span><br><p id=cnd19:5.12><span class=root>Evarūpe caturaṅgasamannāgate andhakāre samantā yojanaṁ passati. </span><br><p id=cnd19:5.13><span class=root>Natthi so kuṭṭo vā kavāṭaṁ vā pākāro vā pabbato vā gaccho vā latā vā āvaraṇaṁ rūpānaṁ dassanāya. </span><br><p id=cnd19:5.14><span class=root>Ekañce tilaphalaṁ nimittaṁ katvā tilavāhe pakkhipeyya, taṁyeva tilaphalaṁ uddhareyya. </span><br><p id=cnd19:5.15><span class=root>Evaṁ parisuddhaṁ bhagavato pākatikaṁ maṁsacakkhu. </span><br><p id=cnd19:5.16><span class=root>Evaṁ bhagavā maṁsacakkhunāpi cakkhumā. </span><br><p id=cnd19:6.1><span class=root>Kathaṁ bhagavā dibbena cakkhunāpi cakkhumā? </span><br><p id=cnd19:6.2><span class=root>Bhagavā dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe; </span><br><p id=cnd19:6.3><span class=root>sugate duggate yathākammūpage satte pajānāti—</span><br><p id=cnd19:6.4><span class=root>“ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā; </span><br><p id=cnd19:6.5><span class=root>ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā”ti. </span><br><p id=cnd19:6.6><span class=root>Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti. </span><br><p id=cnd19:6.7><span class=root>Ākaṅkhamāno ca bhagavā ekampi lokadhātuṁ passeyya, dvepi lokadhātuyo passeyya, tissopi lokadhātuyo passeyya, catassopi lokadhātuyo passeyya, pañcapi lokadhātuyo passeyya, dasapi lokadhātuyo passeyya, vīsampi lokadhātuyo passeyya, tiṁsampi lokadhātuyo passeyya, cattālīsampi lokadhātuyo passeyya, paññāsampi lokadhātuyo passeyya, satampi lokadhātuyo passeyya, sahassimpi cūḷanikaṁ lokadhātuṁ passeyya, dvisahassimpi majjhimikaṁ lokadhātuṁ passeyya, tisahassimpi lokadhātuṁ passeyya, mahāsahassimpi lokadhātuṁ passeyya, yāvatakaṁ vā pana ākaṅkheyya tāvatakaṁ passeyya. </span><br><p id=cnd19:6.8><span class=root>Evaṁ parisuddhaṁ bhagavato dibbacakkhu. </span><br><p id=cnd19:6.9><span class=root>Evaṁ bhagavā dibbena cakkhunāpi cakkhumā. </span><br><p id=cnd19:7.1><span class=root>Kathaṁ bhagavā paññācakkhunāpi cakkhumā? </span><br><p id=cnd19:7.2><span class=root>Bhagavā mahāpañño puthupañño javanapañño hāsapañño tikkhapañño nibbedhikapañño paññāpabhedakusalo pabhinnañāṇo adhigatapaṭisambhido catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano dhanavā netā vinetā anunetā paññāpetā nijjhāpetā pekkhetā pasādetā. </span><br><p id=cnd19:7.3><span class=root>So hi bhagavā anuppannassa maggassa uppādetā asañjātassa maggassa sañjanetā anakkhātassa maggassa akkhātā, maggaññū maggavidū maggakovido maggānugā ca pana etarahi sāvakā viharanti pacchā samannāgatā. </span><br><p id=cnd19:8.1><span class=root>So hi bhagavā jānaṁ jānāti, passaṁ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato. </span><br><p id=cnd19:8.2><span class=root>Natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya. </span><br><p id=cnd19:8.3><span class=root>Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti. </span><br><p id=cnd19:8.4><span class=root>Yaṁ kiñci neyyaṁ nāma atthi jānitabbaṁ attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho, sabbaṁ taṁ anto buddhañāṇe parivattati. </span><br><p id=cnd19:9.1><span class=root>Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ ñāṇānuparivatti, sabbaṁ manokammaṁ ñāṇānuparivatti. </span><br><p id=cnd19:9.2><span class=root>Atīte buddhassa bhagavato appaṭihataṁ ñāṇaṁ, anāgate appaṭihataṁ ñāṇaṁ, paccuppanne appaṭihataṁ ñāṇaṁ, yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ. </span><br><p id=cnd19:9.3><span class=root>Neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. </span><br><p id=cnd19:9.4><span class=root>Aññamaññapariyantaṭṭhāyino te dhammā. </span><br><p id=cnd19:9.5><span class=root>Yathā dvinnaṁ samuggapaṭalānaṁ sammāphusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati, aññamaññapariyantaṭṭhāyino; </span><br><p id=cnd19:9.6><span class=root>evameva buddhassa bhagavato neyyañca ñāṇañca aññamaññapariyantaṭṭhāyino. </span><br><p id=cnd19:9.7><span class=root>Yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ. </span><br><p id=cnd19:9.8><span class=root>Neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. </span><br><p id=cnd19:9.9><span class=root>Aññamaññapariyantaṭṭhāyino te dhammā. </span><br><p id=cnd19:10.1><span class=root>Sabbadhammesu buddhassa bhagavato ñāṇaṁ pavattati. </span><br><p id=cnd19:10.2><span class=root>Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā. </span><br><p id=cnd19:10.3><span class=root>Sabbasattesu buddhassa bhagavato ñāṇaṁ pavattati. </span><br><p id=cnd19:10.4><span class=root>Sabbesañca sattānaṁ bhagavā āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte jānāti. </span><br><p id=cnd19:10.5><span class=root>Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. </span><br><p id=cnd19:11.1><span class=root>Yathā ye keci macchakacchapā antamaso timitimiṅgalaṁ upādāya antomahāsamudde parivattanti, evameva sadevako loko samārako loko sabrahmako loko sassamaṇabrāhmaṇī pajā sadevamanussā antobuddhañāṇe parivattati. </span><br><p id=cnd19:12.1><span class=root>Yathā ye keci pakkhī antamaso garuḷaṁ venateyyaṁ upādāya ākāsassa padese parivattanti, evameva yepi te sāriputtasamā paññāya samannāgatā tepi buddhañāṇassa padese parivattanti; </span><br><p id=cnd19:12.2><span class=root>buddhañāṇaṁ devamanussānaṁ paññaṁ pharitvā abhibhavitvā tiṭṭhati. </span><br><p id=cnd19:13.1><span class=root>Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā vobhindantā maññe caranti paññāgatena diṭṭhigatāni, te pañhe abhisaṅkharitvā abhisaṅkharitvā tathāgataṁ upasaṅkamitvā pucchanti gūḷhāni ca paṭicchannāni. </span><br><p id=cnd19:13.2><span class=root>Kathitā visajjitā ca te pañhā bhagavatā honti niddiṭṭhakāraṇā. </span><br><p id=cnd19:13.3><span class=root>Upakkhittakā ca te bhagavato sampajjanti. </span><br><p id=cnd19:13.4><span class=root>Atha kho bhagavāva tattha atirocati—</span><br><p id=cnd19:13.5><span class=root>yadidaṁ paññāyāti. </span><br><p id=cnd19:13.6><span class=root>Evaṁ bhagavā paññācakkhunāpi cakkhumā. </span><br><p id=cnd19:14.1><span class=root>Kathaṁ bhagavā buddhacakkhunāpi cakkhumā? </span><br><p id=cnd19:14.2><span class=root>Bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino viharante. </span><br><p id=cnd19:14.3><span class=root>Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakā accuggamma tiṭṭhanti anupalittāni udakena; </span><br><p id=cnd19:14.4><span class=root>evamevaṁ bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino viharante. </span><br><p id=cnd19:14.5><span class=root>Jānāti bhagavā—</span><br><p id=cnd19:14.6><span class=root>“ayaṁ puggalo rāgacarito, ayaṁ dosacarito, ayaṁ mohacarito, ayaṁ vitakkacarito, ayaṁ saddhācarito, ayaṁ ñāṇacarito”ti. </span><br><p id=cnd19:14.7><span class=root>Rāgacaritassa bhagavā puggalassa asubhakathaṁ katheti; </span><br><p id=cnd19:14.8><span class=root>dosacaritassa bhagavā puggalassa mettābhāvanaṁ ācikkhati; </span><br><p id=cnd19:14.9><span class=root>mohacaritassa bhagavā puggalassa uddese paripucchāya kālena dhammassavane kālena dhammasākacchāya garusaṁvāse niveseti; </span><br><p id=cnd19:14.10><span class=root>vitakkacaritassa bhagavā puggalassa ānāpānassatiṁ ācikkhati; </span><br><p id=cnd19:14.11><span class=root>saddhācaritassa bhagavā puggalassa pasādanīyaṁ nimittaṁ ācikkhati buddhasubodhiṁ dhammasudhammataṁ saṅghasuppaṭipattiṁ sīlāni ca; </span><br><p id=cnd19:14.12><span class=root>attano ñāṇacaritassa bhagavā puggalassa vipassanānimittaṁ ācikkhati aniccākāraṁ dukkhākāraṁ anattākāraṁ. </span><br><p id=cnd19:15.1><span class=root>“Sele yathā pabbatamuddhaniṭṭhito, </span><br><p id=cnd19:15.2><span class=root>Yathāpi passe janataṁ samantato; </span><br><p id=cnd19:15.3><span class=root>Tathūpamaṁ dhammamayaṁ sumedha, </span><br><p id=cnd19:15.4><span class=root>Pāsādamāruyha samantacakkhu; </span><br><p id=cnd19:15.5><span class=root>Sokāvatiṇṇaṁ janatamapetasoko, </span><br><p id=cnd19:15.6><span class=root>Avekkhassu jātijarābhibhūtan”ti. </span><br><p id=cnd19:16.1><span class=root>Evaṁ bhagavā buddhacakkhunāpi cakkhumā. </span><br><p id=cnd19:17.1><span class=root>Kathaṁ bhagavā samantacakkhunāpi cakkhumā? </span><br><p id=cnd19:17.2><span class=root>Samantacakkhu vuccati sabbaññutañāṇaṁ. </span><br><p id=cnd19:17.3><span class=root>Bhagavā sabbaññutañāṇena upeto samupeto upāgato samupāgato upapanno samupapanno samannāgato. </span><br><p id=cnd19:18.1><span class=root>“Na tassa addiṭṭhamidhatthi kiñci, </span><br><p id=cnd19:18.2><span class=root>Atho aviññātamajānitabbaṁ; </span><br><p id=cnd19:18.3><span class=root>Sabbaṁ abhiññāsi yadatthi neyyaṁ, </span><br><p id=cnd19:18.4><span class=root>Tathāgato tena samantacakkhū”ti. </span><br><p id=cnd19:19.1><span class=root>Evaṁ bhagavā samantacakkhunāpi cakkhumāti—</span><br><p id=cnd19:19.2><span class=root>na me byākāsi cakkhumā. </span><br><p id=cnd19:20.1><span class=root>Yāvatatiyañca devīsi, byākarotīti me sutanti yāvatatiyaṁ buddho sahadhammikaṁ pañhaṁ puṭṭho byākaroti no saṁsāretīti—</span><br><p id=cnd19:20.2><span class=root>evaṁ mayā uggahitaṁ, evaṁ mayā upadhāritaṁ, evaṁ mayā upalakkhitaṁ. </span><br><p id=cnd19:20.3><span class=root>Devīsīti bhagavā ceva isi cāti—</span><br><p id=cnd19:20.4><span class=root>devīsi. </span><br><p id=cnd19:20.5><span class=root>Yathā rājā pabbajitā vuccanti rājisayo, brāhmaṇā pabbajitā vuccanti brāhmaṇisayo, evameva bhagavā ceva isi cāti—</span><br><p id=cnd19:20.6><span class=root>devīsi. </span><br><p id=cnd19:21.1><span class=root>Atha vā bhagavā pabbajitotipi isi. </span><br><p id=cnd19:21.2><span class=root>Mahantaṁ sīlakkhandhaṁ esī gavesī pariyesītipi isi. </span><br><p id=cnd19:21.3><span class=root>Mahantaṁ samādhikkhandhaṁ …pe… </span><br><p id=cnd19:21.4><span class=root>mahantaṁ paññākkhandhaṁ … </span><br><p id=cnd19:21.5><span class=root>mahantaṁ vimuttikkhandhaṁ … </span><br><p id=cnd19:21.6><span class=root>mahantaṁ vimuttiñāṇadassanakkhandhaṁ esī gavesī pariyesītipi isi. </span><br><p id=cnd19:21.7><span class=root>Mahato tamokāyassa padālanaṁ esī gavesī pariyesītipi isi. </span><br><p id=cnd19:21.8><span class=root>Mahato vipallāsassa pabhedanaṁ esī gavesī pariyesītipi isi. </span><br><p id=cnd19:21.9><span class=root>Mahato taṇhāsallassa abbahanaṁ … </span><br><p id=cnd19:21.10><span class=root>mahato diṭṭhisaṅghāṭassa viniveṭhanaṁ … </span><br><p id=cnd19:21.11><span class=root>mahato mānadhajassa papātanaṁ … </span><br><p id=cnd19:21.12><span class=root>mahato abhisaṅkhārassa vūpasamaṁ … </span><br><p id=cnd19:21.13><span class=root>mahato oghassa nittharaṇaṁ … </span><br><p id=cnd19:21.14><span class=root>mahato bhārassa nikkhepanaṁ … </span><br><p id=cnd19:21.15><span class=root>mahato saṁsāravaṭṭassa upacchedaṁ … </span><br><p id=cnd19:21.16><span class=root>mahato santāpassa nibbāpanaṁ … </span><br><p id=cnd19:21.17><span class=root>mahato pariḷāhassa paṭippassaddhiṁ … </span><br><p id=cnd19:21.18><span class=root>mahato dhammadhajassa ussāpanaṁ esī gavesī pariyesītipi isi. </span><br><p id=cnd19:21.19><span class=root>Mahante satipaṭṭhāne … </span><br><p id=cnd19:21.20><span class=root>mahante sammappadhāne … </span><br><p id=cnd19:21.21><span class=root>mahantāni indriyāni … </span><br><p id=cnd19:21.22><span class=root>mahantāni balāni … </span><br><p id=cnd19:21.23><span class=root>mahante bojjhaṅge … </span><br><p id=cnd19:21.24><span class=root>mahantaṁ ariyaṁ aṭṭhaṅgikaṁ maggaṁ … </span><br><p id=cnd19:21.25><span class=root>mahantaṁ paramatthaṁ amataṁ nibbānaṁ esī gavesī pariyesītipi isi. </span><br><p id=cnd19:21.26><span class=root>Mahesakkhehi vā sattehi esito gavesito pariyesito—</span><br><p id=cnd19:21.27><span class=root>“kahaṁ buddho, kahaṁ bhagavā, kahaṁ devadevo, kahaṁ narāsabho”tipi isīti—</span><br><p id=cnd19:21.28><span class=root>yāvatatiyañca devīsi byākarotīti me sutaṁ. </span><br><p id=cnd19:21.29><span class=root>Tenāha so brāhmaṇo—</span><br><p id=cnd19:22.1><span class=root>“Dvāhaṁ sakkaṁ apucchissaṁ, </span><br><p id=cnd19:22.2><span class=root>(iccāyasmā mogharājā) </span><br><p id=cnd19:22.3><span class=root>Na me byākāsi cakkhumā; </span><br><p id=cnd19:22.4><span class=root>Yāvatatiyañca devīsi, </span><br><p id=cnd19:22.5><span class=root>Byākarotīti me sutan”ti. </span><br><p id=cnd19:23.1><span class=root>Ayaṁ loko paro loko, </span><br><p id=cnd19:23.2><span class=root>brahmaloko sadevako; </span><br><p id=cnd19:23.3><span class=root>Diṭṭhiṁ te nābhijānāti, </span><br><p id=cnd19:23.4><span class=root>gotamassa yasassino. </span><br><p id=cnd19:24.1><span class=root>Ayaṁ loko paro lokoti. </span><br><p id=cnd19:24.2><span class=root>Ayaṁ lokoti manussaloko. </span><br><p id=cnd19:24.3><span class=root>Paro lokoti manussalokaṁ ṭhapetvā sabbo paro lokoti—</span><br><p id=cnd19:24.4><span class=root>ayaṁ loko paro loko. </span><br><p id=cnd19:25.1><span class=root>Brahmaloko sadevakoti sadevako loko samārako sabrahmako sassamaṇabrāhmaṇī pajā sadevamanussāti—</span><br><p id=cnd19:25.2><span class=root>brahmaloko sadevako. </span><br><p id=cnd19:26.1><span class=root>Diṭṭhiṁ te nābhijānātīti tuyhaṁ diṭṭhiṁ khantiṁ ruciṁ laddhiṁ ajjhāsayaṁ adhippāyaṁ loko na jānāti—</span><br><p id=cnd19:26.2><span class=root>“ayaṁ evaṁdiṭṭhiko evaṅkhantiko evaṁruciko evaṁladdhiko evaṁajjhāsayo evaṁadhippāyo”ti na jānāti na passati na dakkhati nādhigacchati na vindati na paṭilabhatīti—</span><br><p id=cnd19:26.3><span class=root>diṭṭhiṁ te nābhijānāti. </span><br><p id=cnd19:27.1><span class=root>Gotamassa yasassinoti bhagavā yasappattoti yasassī. </span><br><p id=cnd19:27.2><span class=root>Atha vā bhagavā sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānantipi yasassīti—</span><br><p id=cnd19:27.3><span class=root>gotamassa yasassino. </span><br><p id=cnd19:27.4><span class=root>Tenāha so brāhmaṇo—</span><br><p id=cnd19:28.1><span class=root>“Ayaṁ loko paro loko, </span><br><p id=cnd19:28.2><span class=root>brahmaloko sadevako; </span><br><p id=cnd19:28.3><span class=root>Diṭṭhiṁ te nābhijānāti, </span><br><p id=cnd19:28.4><span class=root>gotamassa yasassino”ti. </span><br><p id=cnd19:29.1><span class=root>Evaṁ abhikkantadassāviṁ, </span><br><p id=cnd19:29.2><span class=root>atthi pañhena āgamaṁ; </span><br><p id=cnd19:29.3><span class=root>Kathaṁ lokaṁ avekkhantaṁ, </span><br><p id=cnd19:29.4><span class=root>maccurājā na passati. </span><br><p id=cnd19:30.1><span class=root>Evaṁ abhikkantadassāvinti evaṁ abhikkantadassāviṁ aggadassāviṁ seṭṭhadassāviṁ viseṭṭhadassāviṁ pāmokkhadassāviṁ uttamadassāviṁ paramadassāvinti—</span><br><p id=cnd19:30.2><span class=root>evaṁ abhikkantadassāviṁ. </span><br><p id=cnd19:31.1><span class=root>Atthi pañhena āgamanti pañhena atthiko āgatomhi …pe… </span><br><p id=cnd19:31.2><span class=root>vahassetaṁ bhāranti, evampi atthi pañhena āgamaṁ. </span><br><p id=cnd19:32.1><span class=root>Kathaṁ lokaṁ avekkhantanti kathaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti—</span><br><p id=cnd19:32.2><span class=root>kathaṁ lokaṁ avekkhantaṁ. </span><br><p id=cnd19:33.1><span class=root>Maccurājā na passatīti maccurājā na passati na dakkhati nādhigacchati na vindati na paṭilabhatīti—</span><br><p id=cnd19:33.2><span class=root>maccurājā na passati. </span><br><p id=cnd19:33.3><span class=root>Tenāha so brāhmaṇo—</span><br><p id=cnd19:34.1><span class=root>“Evaṁ abhikkantadassāviṁ, </span><br><p id=cnd19:34.2><span class=root>atthi pañhena āgamaṁ; </span><br><p id=cnd19:34.3><span class=root>Kathaṁ lokaṁ avekkhantaṁ, </span><br><p id=cnd19:34.4><span class=root>maccurājā na passatī”ti. </span><br><p id=cnd19:35.1><span class=root>Suññato lokaṁ avekkhassu, </span><br><p id=cnd19:35.2><span class=root>mogharāja sadā sato; </span><br><p id=cnd19:35.3><span class=root>Attānudiṭṭhiṁ ūhacca, </span><br><p id=cnd19:35.4><span class=root>evaṁ maccutaro siyā; </span><br><p id=cnd19:35.5><span class=root>Evaṁ lokaṁ avekkhantaṁ, </span><br><p id=cnd19:35.6><span class=root>maccurājā na passati. </span><br><p id=cnd19:36.1><span class=root>Suññato lokaṁ avekkhassūti. </span><br><p id=cnd19:36.2><span class=root>Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko sadevako. </span><br><p id=cnd19:36.3><span class=root>Aññataro bhikkhu bhagavantaṁ etadavoca—</span><br><p id=cnd19:36.4><span class=root>“loko lokoti, bhante, vuccati. </span><br><p id=cnd19:36.5><span class=root>Kittāvatā nu kho, bhante, lokoti vuccatī”ti? </span><br><p id=cnd19:36.6><span class=root>“Lujjatīti kho, bhikkhu, tasmā lokoti vuccati. </span><br><p id=cnd19:36.7><span class=root>Kiñca lujjati? </span><br><p id=cnd19:36.8><span class=root>Cakkhu kho bhikkhu lujjati, rūpā lujjanti, cakkhuviññāṇaṁ lujjati, cakkhusamphasso lujjati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati; </span><br><p id=cnd19:36.9><span class=root>sotaṁ lujjati, </span><br><p id=cnd19:36.10><span class=root>gandhā lujjanti …pe… </span><br><p id=cnd19:36.11><span class=root>kāyo lujjati, phoṭṭhabbā lujjanti; </span><br><p id=cnd19:36.12><span class=root>mano lujjati, dhammā lujjanti, manoviññāṇaṁ lujjati, manosamphasso lujjati; yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati. </span><br><p id=cnd19:36.13><span class=root>Lujjatīti kho, bhikkhu, tasmā lokoti vuccati”. </span><br><p id=cnd19:37.1><span class=root>Suññato lokaṁ avekkhassūti dvīhi kāraṇehi suññato lokaṁ avekkhati—</span><br><p id=cnd19:37.2><span class=root>avasiyapavattasallakkhaṇavasena vā tucchasaṅkhārasamanupassanāvasena vā. </span><br><p id=cnd19:37.3><span class=root>Kathaṁ avasiyapavattasallakkhaṇavasena suññato lokaṁ avekkhati? </span><br><p id=cnd19:37.4><span class=root>Rūpe vaso na labbhati, vedanāya vaso na labbhati, saññāya vaso na labbhati, saṅkhāresu vaso na labbhati, viññāṇe vaso na labbhati. </span><br><p id=cnd19:37.5><span class=root>Vuttañhetaṁ bhagavatā—</span><br><p id=cnd19:37.6><span class=root>“rūpaṁ, bhikkhave, anattā. </span><br><p id=cnd19:37.7><span class=root>Rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyya, labbhetha ca rūpe—</span><br><p id=cnd19:37.8><span class=root>‘evaṁ me rūpaṁ hotu, evaṁ me rūpaṁ mā ahosī’ti. </span><br><p id=cnd19:37.9><span class=root>Yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati na ca labbhati rūpe—</span><br><p id=cnd19:37.10><span class=root>‘evaṁ me rūpaṁ hotu, evaṁ me rūpaṁ mā ahosī’ti. </span><br><p id=cnd19:38.1><span class=root>Vedanā anattā. </span><br><p id=cnd19:38.2><span class=root>Vedanā ca hidaṁ, bhikkhave, attā abhavissa, nayidaṁ vedanā ābādhāya saṁvatteyya, labbhetha ca vedanāya—</span><br><p id=cnd19:38.3><span class=root>‘evaṁ me vedanā hotu, evaṁ me vedanā mā ahosī’ti. </span><br><p id=cnd19:38.4><span class=root>Yasmā ca kho, bhikkhave, vedanā anattā, tasmā vedanā ābādhāya saṁvattati, na ca labbhati vedanāya—</span><br><p id=cnd19:38.5><span class=root>‘evaṁ me vedanā hotu, evaṁ me vedanā mā ahosī’ti. </span><br><p id=cnd19:39.1><span class=root>Saññā anattā. </span><br><p id=cnd19:39.2><span class=root>Saññā ca hidaṁ, bhikkhave, attā abhavissa, nayidaṁ saññā ābādhāya saṁvatteyya, labbhetha ca saññāya—</span><br><p id=cnd19:39.3><span class=root>‘evaṁ me saññā hotu, evaṁ me saññā mā ahosī’ti. </span><br><p id=cnd19:39.4><span class=root>Yasmā ca kho, bhikkhave, saññā anattā, tasmā saññā ābādhāya saṁvattati, na ca labbhati saññāya—</span><br><p id=cnd19:39.5><span class=root>‘evaṁ me saññā hotu, evaṁ me saññā mā ahosī’ti. </span><br><p id=cnd19:40.1><span class=root>Saṅkhārā anattā. </span><br><p id=cnd19:40.2><span class=root>Saṅkhārā ca hidaṁ, bhikkhave, attā abhavissaṁsu, nayidaṁ saṅkhārā ābādhāya saṁvatteyyuṁ, labbhetha ca saṅkhāresu—</span><br><p id=cnd19:40.3><span class=root>‘evaṁ me saṅkhārā hontu, evaṁ me saṅkhārā mā ahesun’ti. </span><br><p id=cnd19:40.4><span class=root>Yasmā ca kho, bhikkhave, saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu—</span><br><p id=cnd19:40.5><span class=root>‘evaṁ me saṅkhārā hontu, evaṁ me saṅkhārā mā ahesun’ti. </span><br><p id=cnd19:41.1><span class=root>Viññāṇaṁ anattā. </span><br><p id=cnd19:41.2><span class=root>Viññāṇañca hidaṁ, bhikkhave, attā abhavissa, nayidaṁ viññāṇaṁ ābādhāya saṁvatteyya, labbhetha ca viññāṇe—</span><br><p id=cnd19:41.3><span class=root>‘evaṁ me viññāṇaṁ hotu, evaṁ me viññāṇaṁ mā ahosī’ti. </span><br><p id=cnd19:41.4><span class=root>Yasmā ca kho, bhikkhave, viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe—</span><br><p id=cnd19:41.5><span class=root>‘evaṁ me viññāṇaṁ hotu, evaṁ me viññāṇaṁ mā ahosī’”ti. </span><br><p id=cnd19:42.1><span class=root>Vuttañhetaṁ bhagavatā—</span><br><p id=cnd19:42.2><span class=root>“nāyaṁ, bhikkhave, kāyo tumhākaṁ, napi aññesaṁ. </span><br><p id=cnd19:42.3><span class=root>Purāṇamidaṁ, bhikkhave, kammaṁ abhisaṅkhataṁ abhisañcetayitaṁ vedaniyaṁ daṭṭhabbaṁ. </span><br><p id=cnd19:42.4><span class=root>Tatra kho, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti—</span><br><p id=cnd19:42.5><span class=root>‘iti imasmiṁ sati idaṁ hoti, imassuppādā idaṁ uppajjati; </span><br><p id=cnd19:42.6><span class=root>imasmiṁ asati idaṁ na hoti, imassa nirodhā idaṁ nirujjhati, yadidaṁ—</span><br><p id=cnd19:42.7><span class=root>avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti—</span><br><p id=cnd19:42.8><span class=root>evametassa kevalassa dukkhakkhandhassa samudayo hoti’. </span><br><p id=cnd19:43.1><span class=root>Avijjāya tveva asesavirāganirodhā saṅkhāranirodho, saṅkhāranirodhā viññāṇanirodho …pe… </span><br><p id=cnd19:43.2><span class=root>jātinirodhā jarāmaraṇaṁ sokaparidevadukkhadomanassupāyāsā nirujjhanti, evametassa kevalassa dukkhakkhandhassa nirodho hotī”ti. </span><br><p id=cnd19:43.3><span class=root>Evaṁ avasiyapavattasallakkhaṇavasena suññato lokaṁ avekkhati. </span><br><p id=cnd19:44.1><span class=root>Kathaṁ tucchasaṅkhārasamanupassanāvasena suññato lokaṁ avekkhati? </span><br><p id=cnd19:44.2><span class=root>Rūpe sāro na labbhati, vedanāya sāro na labbhati, saññāya sāro na labbhati, saṅkhāresu sāro na labbhati, viññāṇe sāro na labbhati; </span><br><p id=cnd19:44.3><span class=root>rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. </span><br><p id=cnd19:44.4><span class=root>Vedanā assārā nissārā sārāpagatā …pe… </span><br><p id=cnd19:44.5><span class=root>saññā assārā nissārā sārāpagatā … </span><br><p id=cnd19:44.6><span class=root>saṅkhārā assārā nissārā sārāpagatā … </span><br><p id=cnd19:44.7><span class=root>viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. </span><br><p id=cnd19:45.1><span class=root>Yathā naḷo assāro nissāro sārāpagato, yathā ca eraṇḍo …pe… </span><br><p id=cnd19:45.2><span class=root>yathā ca udumbaro assāro nissāro sārāpagato, yathā ca setakaccho assāro nissāro sārāpagato, yathā ca pālibhaddako assāro nissāro sārāpagato, yathā ca pheṇapiṇḍo assāro nissāro sārāpagato, yathā ca udakapubbuḷaṁ assāraṁ nissāraṁ sārāpagataṁ, yathā ca marīci assārā nissārā sārāpagatā, yathā kadalikkhandho assāro nissāro sārāpagato, yathā māyā assārā nissārā sārāpagatā—</span><br><p id=cnd19:45.3><span class=root>evameva rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. </span><br><p id=cnd19:45.4><span class=root>Vedanā assārā nissārā sārāpagatā …pe… </span><br><p id=cnd19:45.5><span class=root>saññā assārā nissārā sārāpagatā … </span><br><p id=cnd19:45.6><span class=root>saṅkhārā assārā nissārā sārāpagatā … </span><br><p id=cnd19:45.7><span class=root>viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. </span><br><p id=cnd19:45.8><span class=root>Evaṁ tucchasaṅkhārasamanupassanāvasena suññato lokaṁ avekkhati. </span><br><p id=cnd19:45.9><span class=root>Imehi dvīhi kāraṇehi suññato lokaṁ avekkhati. </span><br><p id=cnd19:46.1><span class=root>Api ca chahākārehi suññato lokaṁ avekkhati. </span><br><p id=cnd19:46.2><span class=root>Cakkhu suññaṁ attena vā attaniyena vā niccena vā dhuvena vā sassatena vā avipariṇāmadhammena vā, </span><br><p id=cnd19:46.3><span class=root>sotaṁ suññaṁ …pe… </span><br><p id=cnd19:46.4><span class=root>ghānaṁ suññaṁ … </span><br><p id=cnd19:46.5><span class=root>jivhā suññā … </span><br><p id=cnd19:46.6><span class=root>kāyo suñño … </span><br><p id=cnd19:46.7><span class=root>mano suñño attena vā attaniyena vā niccena vā dhuvena vā sassatena vā avipariṇāmadhammena vā. </span><br><p id=cnd19:46.8><span class=root>Rūpā suññā …pe… </span><br><p id=cnd19:46.9><span class=root>saddā suññā … </span><br><p id=cnd19:46.10><span class=root>gandhā suññā … </span><br><p id=cnd19:46.11><span class=root>rasā suññā … </span><br><p id=cnd19:46.12><span class=root>phoṭṭhabbā suññā … </span><br><p id=cnd19:46.13><span class=root>dhammā suññā attena vā attaniyena vā niccena vā dhuvena vā sassatena vā avipariṇāmadhammena vā. </span><br><p id=cnd19:46.14><span class=root>Cakkhuviññāṇaṁ suññaṁ …pe… </span><br><p id=cnd19:46.15><span class=root>manoviññāṇaṁ suññaṁ … </span><br><p id=cnd19:46.16><span class=root>cakkhusamphasso suñño … </span><br><p id=cnd19:46.17><span class=root>manosamphasso suñño … </span><br><p id=cnd19:46.18><span class=root>cakkhusamphassajā vedanā suññā … </span><br><p id=cnd19:46.19><span class=root>manosamphassajā vedanā suññā … </span><br><p id=cnd19:46.20><span class=root>rūpasaññā suññā … </span><br><p id=cnd19:46.21><span class=root>dhammasaññā suññā … </span><br><p id=cnd19:46.22><span class=root>rūpasañcetanā suññā … </span><br><p id=cnd19:46.23><span class=root>dhammasañcetanā suññā … </span><br><p id=cnd19:46.24><span class=root>rūpataṇhā suññā … </span><br><p id=cnd19:46.25><span class=root>rūpavitakko suñño … </span><br><p id=cnd19:46.26><span class=root>rūpavicāro suñño … </span><br><p id=cnd19:46.27><span class=root>dhammavicāro suñño attena vā attaniyena vā niccena vā dhuvena vā sassatena vā avipariṇāmadhammena vā. </span><br><p id=cnd19:46.28><span class=root>Evaṁ chahākārehi suññato lokaṁ avekkhati. </span><br><p id=cnd19:47.1><span class=root>Api ca dasahākārehi suññato lokaṁ avekkhati. </span><br><p id=cnd19:47.2><span class=root>Rūpaṁ rittato tucchato suññato anattato asārakato vadhakato vibhavato aghamūlato sāsavato saṅkhatato; </span><br><p id=cnd19:47.3><span class=root>vedanaṁ …pe… </span><br><p id=cnd19:47.4><span class=root>saññaṁ … </span><br><p id=cnd19:47.5><span class=root>saṅkhāre … </span><br><p id=cnd19:47.6><span class=root>viññāṇaṁ … </span><br><p id=cnd19:47.7><span class=root>cutiṁ … </span><br><p id=cnd19:47.8><span class=root>upapattiṁ … </span><br><p id=cnd19:47.9><span class=root>paṭisandhiṁ … </span><br><p id=cnd19:47.10><span class=root>bhavaṁ … </span><br><p id=cnd19:47.11><span class=root>saṁsāravaṭṭaṁ rittato tucchato suññato anattato asārakato vadhakato vibhavato aghamūlato sāsavato saṅkhatato. </span><br><p id=cnd19:47.12><span class=root>Evaṁ dasahākārehi suññato lokaṁ avekkhati. </span><br><p id=cnd19:48.1><span class=root>Api ca dvādasahākārehi suññato lokaṁ avekkhati. </span><br><p id=cnd19:48.2><span class=root>Rūpaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci; </span><br><p id=cnd19:48.3><span class=root>vedanā …pe… </span><br><p id=cnd19:48.4><span class=root>saññā … </span><br><p id=cnd19:48.5><span class=root>saṅkhārā … </span><br><p id=cnd19:48.6><span class=root>viññāṇaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci. </span><br><p id=cnd19:48.7><span class=root>Evaṁ dvādasahākārehi suññato lokaṁ avekkhati. </span><br><p id=cnd19:49.1><span class=root>Vuttañhetaṁ bhagavatā—</span><br><p id=cnd19:49.2><span class=root>“yaṁ, bhikkhave, na tumhākaṁ taṁ pajahatha. </span><br><p id=cnd19:49.3><span class=root>Taṁ vo pahīnaṁ dīgharattaṁ hitāya sukhāya bhavissati. </span><br><p id=cnd19:49.4><span class=root>Kiñca, bhikkhave, na tumhākaṁ? </span><br><p id=cnd19:49.5><span class=root>Rūpaṁ, bhikkhave, na tumhākaṁ, taṁ pajahatha. </span><br><p id=cnd19:49.6><span class=root>Taṁ vo pahīnaṁ dīgharattaṁ hitāya sukhāya bhavissati. </span><br><p id=cnd19:49.7><span class=root>Vedanā, bhikkhave, na tumhākaṁ, taṁ pajahatha. </span><br><p id=cnd19:49.8><span class=root>Sā vo pahīnā dīgharattaṁ hitāya sukhāya bhavissati. </span><br><p id=cnd19:49.9><span class=root>Saññā, bhikkhave, na tumhākaṁ, taṁ pajahatha. </span><br><p id=cnd19:49.10><span class=root>Sā vo pahīnā dīgharattaṁ hitāya sukhāya bhavissati. </span><br><p id=cnd19:49.11><span class=root>Saṅkhārā, bhikkhave, na tumhākaṁ, te pajahatha. </span><br><p id=cnd19:49.12><span class=root>Te vo pahīnā dīgharattaṁ hitāya sukhāya bhavissanti. </span><br><p id=cnd19:49.13><span class=root>Viññāṇaṁ, bhikkhave, na tumhākaṁ, taṁ pajahatha. </span><br><p id=cnd19:49.14><span class=root>Taṁ vo pahīnaṁ dīgharattaṁ hitāya sukhāya bhavissati. </span><br><p id=cnd19:49.15><span class=root>Seyyathāpi, bhikkhave, yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā ḍaheyya vā yathāpaccayaṁ vā kareyya. </span><br><p id=cnd19:49.16><span class=root>Api nu tumhākaṁ evamassa—</span><br><p id=cnd19:49.17><span class=root>‘amhe jano harati vā ḍahati vā yathāpaccayaṁ vā karotī’”ti? </span><br><p id=cnd19:49.18><span class=root>“No hetaṁ, bhante”. </span><br><p id=cnd19:49.19><span class=root>“Taṁ kissa hetu”? </span><br><p id=cnd19:49.20><span class=root>“Na hi no etaṁ, bhante, attā vā attaniyaṁ” vāti. </span><br><p id=cnd19:49.21><span class=root>“Evameva kho, bhikkhave, yaṁ na tumhākaṁ taṁ pajahatha; </span><br><p id=cnd19:49.22><span class=root>taṁ vo pahīnaṁ dīgharattaṁ hitāya sukhāya bhavissati. </span><br><p id=cnd19:49.23><span class=root>Kiñca, bhikkhave, na tumhākaṁ? </span><br><p id=cnd19:49.24><span class=root>Rūpaṁ, bhikkhave, na tumhākaṁ, taṁ pajahatha. </span><br><p id=cnd19:49.25><span class=root>Taṁ vo pahīnaṁ dīgharattaṁ hitāya sukhāya bhavissati. </span><br><p id=cnd19:49.26><span class=root>Vedanā …pe… </span><br><p id=cnd19:49.27><span class=root>saññā … </span><br><p id=cnd19:49.28><span class=root>saṅkhārā … </span><br><p id=cnd19:49.29><span class=root>viññāṇaṁ, bhikkhave, na tumhākaṁ, taṁ pajahatha. </span><br><p id=cnd19:49.30><span class=root>Taṁ vo pahīnaṁ dīgharattaṁ hitāya sukhāya bhavissatī”ti. </span><br><p id=cnd19:49.31><span class=root>Evampi suññato lokaṁ avekkhati. </span><br><p id=cnd19:50.1><span class=root>Āyasmā ānando bhagavantaṁ etadavoca—</span><br><p id=cnd19:50.2><span class=root>“‘suñño loko, suñño loko’ti, bhante, vuccati. </span><br><p id=cnd19:50.3><span class=root>Kittāvatā nu kho, bhante, suñño lokoti vuccatī”ti? </span><br><p id=cnd19:50.4><span class=root>“Yasmā ca kho, ānanda, suññaṁ attena vā attaniyena vā, tasmā suñño lokoti vuccati. </span><br><p id=cnd19:50.5><span class=root>Kiñcānanda, suññaṁ attena vā attaniyena vā? </span><br><p id=cnd19:50.6><span class=root>Cakkhu kho, ānanda, suññaṁ attena vā attaniyena vā. </span><br><p id=cnd19:50.7><span class=root>Rūpā suññā …pe… </span><br><p id=cnd19:50.8><span class=root>cakkhuviññāṇaṁ suññaṁ … </span><br><p id=cnd19:50.9><span class=root>cakkhusamphasso suñño … </span><br><p id=cnd19:50.10><span class=root>yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. </span><br><p id=cnd19:50.11><span class=root>Sotaṁ suññaṁ … </span><br><p id=cnd19:50.12><span class=root>saddā suññā … </span><br><p id=cnd19:50.13><span class=root>ghānaṁ suññaṁ … </span><br><p id=cnd19:50.14><span class=root>gandhā suññā … </span><br><p id=cnd19:50.15><span class=root>jivhā suññā … </span><br><p id=cnd19:50.16><span class=root>rasā suññā … </span><br><p id=cnd19:50.17><span class=root>kāyo suñño … </span><br><p id=cnd19:50.18><span class=root>phoṭṭhabbā suññā … </span><br><p id=cnd19:50.19><span class=root>mano suñño … </span><br><p id=cnd19:50.20><span class=root>dhammā suññā … </span><br><p id=cnd19:50.21><span class=root>manoviññāṇaṁ suññaṁ … </span><br><p id=cnd19:50.22><span class=root>manosamphasso suñño … </span><br><p id=cnd19:50.23><span class=root>yampidaṁ suññaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. </span><br><p id=cnd19:50.24><span class=root>Yasmā ca kho, ānanda, suññaṁ attena vā attaniyena vā, tasmā suñño lokoti vuccatī”ti. </span><br><p id=cnd19:50.25><span class=root>Evampi suññato lokaṁ avekkhati. </span><br><p id=cnd19:51.1><span class=root>“Suddhaṁ dhammasamuppādaṁ, </span><br><p id=cnd19:51.2><span class=root>Suddhasaṅkhārasantatiṁ; </span><br><p id=cnd19:51.3><span class=root>Passantassa yathābhūtaṁ, </span><br><p id=cnd19:51.4><span class=root>Na bhayaṁ hoti gāmaṇi. </span><br><p id=cnd19:52.1><span class=root>Tiṇakaṭṭhasamaṁ lokaṁ, </span><br><p id=cnd19:52.2><span class=root>yadā paññāya passati; </span><br><p id=cnd19:52.3><span class=root>Nāññaṁ patthayate kiñci, </span><br><p id=cnd19:52.4><span class=root>aññatrappaṭisandhiyā”ti. </span><br><p id=cnd19:53.1><span class=root>Evampi suññato lokaṁ avekkhati. </span><br><p id=cnd19:54.1><span class=root>Vuttañhetaṁ bhagavatā—</span><br><p id=cnd19:54.2><span class=root>“evameva kho, bhikkhave, bhikkhu rūpaṁ samannesati yāvatā rūpassa gati, </span><br><p id=cnd19:54.3><span class=root>vedanaṁ samannesati yāvatā vedanāya gati, </span><br><p id=cnd19:54.4><span class=root>saññaṁ samannesati yāvatā saññāya gati, </span><br><p id=cnd19:54.5><span class=root>saṅkhāre samannesati yāvatā saṅkhārānaṁ gati, </span><br><p id=cnd19:54.6><span class=root>viññāṇaṁ samannesati yāvatā viññāṇassa gati. </span><br><p id=cnd19:54.7><span class=root>Tassa rūpaṁ samannesato yāvatā rūpassa gati, </span><br><p id=cnd19:54.8><span class=root>vedanaṁ …pe… </span><br><p id=cnd19:54.9><span class=root>saññaṁ … </span><br><p id=cnd19:54.10><span class=root>saṅkhāre … </span><br><p id=cnd19:54.11><span class=root>viññāṇaṁ samannesato yāvatā viññāṇassa gati, yampissa taṁ hoti ahanti vā mamanti vā asmīti vā, tampi tassa na hotī”ti. </span><br><p id=cnd19:54.12><span class=root>Evampi suññato lokaṁ avekkhati. </span><br><p id=cnd19:55.1><span class=root>Suññato lokaṁ avekkhassūti suññato lokaṁ avekkhassu paccavekkhassu dakkhassu tulehi tīrehi vibhāvehi vibhūtaṁ karohīti—</span><br><p id=cnd19:55.2><span class=root>suññato lokaṁ avekkhassu. </span><br><p id=cnd19:56.1><span class=root>Mogharāja sadā satoti. </span><br><p id=cnd19:56.2><span class=root>Mogharājāti bhagavā taṁ brāhmaṇaṁ nāmena ālapati. </span><br><p id=cnd19:56.3><span class=root>Sadāti sabbakālaṁ …pe… </span><br><p id=cnd19:56.4><span class=root>pacchime vayokhandhe. </span><br><p id=cnd19:56.5><span class=root>Satoti catūhi kāraṇehi sato—</span><br><p id=cnd19:56.6><span class=root>kāye kāyānupassanāsatipaṭṭhānaṁ bhāvento sato …pe… </span><br><p id=cnd19:56.7><span class=root>so vuccati satoti—</span><br><p id=cnd19:56.8><span class=root>mogharāja sadā sato. </span><br><p id=cnd19:57.1><span class=root>Attānudiṭṭhiṁ ūhaccāti attānudiṭṭhi vuccati vīsativatthukā sakkāyadiṭṭhi. </span><br><p id=cnd19:57.2><span class=root>Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ, </span><br><p id=cnd19:57.3><span class=root>vedanaṁ …pe… </span><br><p id=cnd19:57.4><span class=root>saññaṁ … </span><br><p id=cnd19:57.5><span class=root>saṅkhāre … </span><br><p id=cnd19:57.6><span class=root>viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. </span><br><p id=cnd19:57.7><span class=root>Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho yāvatā dvāsaṭṭhi diṭṭhigatāni, ayaṁ attānudiṭṭhi. </span><br><p id=cnd19:57.8><span class=root>Attānudiṭṭhiṁ ūhaccāti attānudiṭṭhiṁ ūhacca samūhacca uddharitvā samuddharitvā uppāṭayitvā samuppāṭayitvā pajahitvā vinodetvā byantīkaritvā anabhāvaṁ gametvāti—</span><br><p id=cnd19:57.9><span class=root>attānudiṭṭhiṁ ūhacca. </span><br><p id=cnd19:58.1><span class=root>Evaṁ maccutaro siyāti evaṁ maccupi tareyyāsi, jarāpi tareyyāsi, maraṇampi tareyyāsi uttareyyāsi patareyyāsi samatikkameyyāsi vītivatteyyāsīti—</span><br><p id=cnd19:58.2><span class=root>evaṁ maccutaro siyā. </span><br><p id=cnd19:59.1><span class=root>Evaṁ lokaṁ avekkhantanti evaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti—</span><br><p id=cnd19:59.2><span class=root>evaṁ lokaṁ avekkhantaṁ. </span><br><p id=cnd19:60.1><span class=root>Maccurājā na passatīti maccupi maccurājā, māropi maccurājā, maraṇampi maccurājā. </span><br><p id=cnd19:60.2><span class=root>Na passatīti maccurājā na passati na dakkhati nādhigacchati na vindati na paṭilabhati. </span><br><p id=cnd19:60.3><span class=root>Vuttañhetaṁ bhagavatā—</span><br><p id=cnd19:60.4><span class=root>“seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṁ kappeti. </span><br><p id=cnd19:60.5><span class=root>Taṁ kissa hetu? </span><br><p id=cnd19:60.6><span class=root>Anāpāthagato, bhikkhave, luddassa. </span><br><p id=cnd19:60.7><span class=root>Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. </span><br><p id=cnd19:60.8><span class=root>Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </span><br><p id=cnd19:61.1><span class=root>Puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …pe… </span><br><p id=cnd19:61.2><span class=root>tatiyaṁ jhānaṁ … </span><br><p id=cnd19:61.3><span class=root>catutthaṁ jhānaṁ upasampajja viharati. </span><br><p id=cnd19:61.4><span class=root>Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </span><br><p id=cnd19:62.1><span class=root>Puna caparaṁ, bhikkhave, bhikkhu sabbaso rūpasaññānaṁ samatikkamā, paṭighasaññānaṁ atthaṅgamā, nānattasaññānaṁ amanasikārā, ananto ākāsoti ākāsānañcāyatanaṁ upasampajja viharati. </span><br><p id=cnd19:62.2><span class=root>Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </span><br><p id=cnd19:63.1><span class=root>Puna caparaṁ, bhikkhave, bhikkhu sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati …pe…. </span><br><p id=cnd19:64.1><span class=root>Puna caparaṁ, bhikkhave, sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati …pe…. </span><br><p id=cnd19:65.1><span class=root>Puna caparaṁ, bhikkhave, sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati …pe…. </span><br><p id=cnd19:66.1><span class=root>Puna caparaṁ, bhikkhave, sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati; </span><br><p id=cnd19:66.2><span class=root>paññāya cassa disvā āsavā parikkhīṇā honti. </span><br><p id=cnd19:66.3><span class=root>Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato, tiṇṇo loke visattikan’ti. </span><br><p id=cnd19:66.4><span class=root>So vissattho gacchati vissattho tiṭṭhati vissattho nisīdati vissattho seyyaṁ kappeti. </span><br><p id=cnd19:66.5><span class=root>Taṁ kissa hetu? </span><br><p id=cnd19:66.6><span class=root>Anāpāthagato bhikkhu pāpimato”ti—</span><br><p id=cnd19:66.7><span class=root>maccurājā na passati. </span><br><p id=cnd19:66.8><span class=root>Tenāha bhagavā—</span><br><p id=cnd19:67.1><span class=root>“Suññato lokaṁ avekkhassu, </span><br><p id=cnd19:67.2><span class=root>mogharāja sadā sato; </span><br><p id=cnd19:67.3><span class=root>Attānudiṭṭhiṁ ūhacca, </span><br><p id=cnd19:67.4><span class=root>evaṁ maccutaro siyā; </span><br><p id=cnd19:67.5><span class=root>Evaṁ lokaṁ avekkhantaṁ, </span><br><p id=cnd19:67.6><span class=root>maccurājā na passatī”ti. </span><br><p id=cnd19:68.1><span class=root>Saha gāthāpariyosānā …pe… </span><br><p id=cnd19:68.2><span class=root>satthā me, bhante bhagavā, sāvakohamasmīti. </span><br><p id=cnd19:68.3><span class=root>Mogharājamāṇavapucchāniddeso pannarasamo. </span><br></main><footer class="container footer"><small><a href=/about>Contact info</a></small></footer>