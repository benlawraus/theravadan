<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0019.html>Previous</a><a href=/canon/en/pli/ms/sutta/kn/cnd/cnd0021.html>Next</a></div><p><div class=verse-container id=cnd20:0.1><span>Cūḷaniddesa </span></div><p><div class=verse-container id=cnd20:0.2><span>Pārāyanavagganiddesa </span></div><p><div class=verse-container id=cnd20:0.3><span>Pucchāniddesa </span></div><p><div class=verse-container id=cnd20:0.4><span class=big-bold>16. Piṅgiyamāṇavapucchāniddesa </span></div><p><div class=verse-container id=cnd20:1.1><span>Jiṇṇohamasmi abalo vītavaṇṇo, </span></div><p><div class=verse-container id=cnd20:1.2><span>(iccāyasmā piṅgiyo) </span></div><p><div class=verse-container id=cnd20:1.3><span>Nettā na suddhā savanaṁ na phāsu; </span></div><p><div class=verse-container id=cnd20:1.4><span>Māhaṁ nassaṁ momuho antarāva, </span></div><p><div class=verse-container id=cnd20:1.5><span>Ācikkha dhammaṁ yamahaṁ vijaññaṁ; </span></div><p><div class=verse-container id=cnd20:1.6><span>Jātijarāya idha vippahānaṁ. </span></div><p><div class=verse-container id=cnd20:2.1><span>Jiṇṇohamasmi abalo vītavaṇṇoti. </span></div><p><div class=verse-container id=cnd20:2.2><span>Jiṇṇohamasmīti jiṇṇo vuḍḍho mahallako addhagato vayoanuppatto vīsavassasatiko jātiyā. </span></div><p><div class=verse-container id=cnd20:2.3><span>Abaloti dubbalo appabalo appathāmo. </span></div><p><div class=verse-container id=cnd20:2.4><span>Vītavaṇṇoti vītavaṇṇo vigatavaṇṇo vigacchitavaṇṇo. </span></div><p><div class=verse-container id=cnd20:2.5><span>Yā sā purimā subhā vaṇṇanibhā sā antarahitā, ādīnavo pātubhūtoti—</span></div><p><div class=verse-container id=cnd20:2.6><span>jiṇṇohamasmi abalo vītavaṇṇo. </span></div><p><div class=verse-container id=cnd20:3.1><span>Iccāyasmā piṅgiyoti. </span></div><p><div class=verse-container id=cnd20:3.2><span>Iccāti padasandhi …pe…. </span></div><p><div class=verse-container id=cnd20:3.3><span>Āyasmāti piyavacanaṁ …pe…. </span></div><p><div class=verse-container id=cnd20:3.4><span>Piṅgiyoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd20:3.5><span>iccāyasmā piṅgiyo. </span></div><p><div class=verse-container id=cnd20:4.1><span>Nettā na suddhā savanaṁ na phāsūti nettā asuddhā avisuddhā aparisuddhā avodātā. </span></div><p><div class=verse-container id=cnd20:4.2><span>No tathā cakkhunā rūpe passāmīti—</span></div><p><div class=verse-container id=cnd20:4.3><span>nettā na suddhā. </span></div><p><div class=verse-container id=cnd20:4.4><span>Savanaṁ na phāsūti sotaṁ asuddhaṁ avisuddhaṁ aparisuddhaṁ avodātaṁ. </span></div><p><div class=verse-container id=cnd20:4.5><span>No tathā sotena saddaṁ suṇomīti—</span></div><p><div class=verse-container id=cnd20:4.6><span>nettā na suddhā savanaṁ na phāsu. </span></div><p><div class=verse-container id=cnd20:5.1><span>Māhaṁ nassaṁ momuho antarāvāti. </span></div><p><div class=verse-container id=cnd20:5.2><span>Māhaṁ nassanti māhaṁ nassaṁ māhaṁ vinassaṁ māhaṁ panassaṁ. </span></div><p><div class=verse-container id=cnd20:5.3><span>Momuhoti mohamuho avijjāgato aññāṇī avibhāvī duppañño. </span></div><p><div class=verse-container id=cnd20:5.4><span>Antarāvāti tuyhaṁ dhammaṁ diṭṭhiṁ paṭipadaṁ maggaṁ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṁ kareyyanti—</span></div><p><div class=verse-container id=cnd20:5.5><span>māhaṁ nassaṁ momuho antarāva. </span></div><p><div class=verse-container id=cnd20:6.1><span>Ācikkha dhammaṁ yamahaṁ vijaññanti. </span></div><p><div class=verse-container id=cnd20:6.2><span>Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd20:6.3><span>ācikkha dhammaṁ. </span></div><p><div class=verse-container id=cnd20:6.4><span>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span></div><p><div class=verse-container id=cnd20:6.5><span>ācikkha dhammaṁ yamahaṁ vijaññaṁ. </span></div><p><div class=verse-container id=cnd20:7.1><span>Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd20:7.2><span>jātijarāya idha vippahānaṁ. </span></div><p><div class=verse-container id=cnd20:7.3><span>Tenāha so brāhmaṇo—</span></div><p><div class=verse-container id=cnd20:8.1><span>“Jiṇṇohamasmi abalo vītavaṇṇo, </span></div><p><div class=verse-container id=cnd20:8.2><span>(iccāyasmā piṅgiyo) </span></div><p><div class=verse-container id=cnd20:8.3><span>Nettā na suddhā savanaṁ na phāsu; </span></div><p><div class=verse-container id=cnd20:8.4><span>Māhaṁ nassaṁ momuho antarāva, </span></div><p><div class=verse-container id=cnd20:8.5><span>Ācikkha dhammaṁ yamahaṁ vijaññaṁ; </span></div><p><div class=verse-container id=cnd20:8.6><span>Jātijarāya idha vippahānan”ti. </span></div><p><div class=verse-container id=cnd20:9.1><span>Disvāna rūpesu vihaññamāne, </span></div><p><div class=verse-container id=cnd20:9.2><span>(piṅgiyāti bhagavā) </span></div><p><div class=verse-container id=cnd20:9.3><span>Ruppanti rūpesu janā pamattā; </span></div><p><div class=verse-container id=cnd20:9.4><span>Tasmā tuvaṁ piṅgiya appamatto, </span></div><p><div class=verse-container id=cnd20:9.5><span>Jahassu rūpaṁ apunabbhavāya. </span></div><p><div class=verse-container id=cnd20:10.1><span>Disvāna rūpesu vihaññamāneti. </span></div><p><div class=verse-container id=cnd20:10.2><span>Rūpanti cattāro ca mahābhūtā catunnañca mahābhūtānaṁ upādāya rūpaṁ. </span></div><p><div class=verse-container id=cnd20:10.3><span>Sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. </span></div><p><div class=verse-container id=cnd20:10.4><span>Rūpe sati vividhakammakāraṇā kārenti. </span></div><p><div class=verse-container id=cnd20:10.5><span>Kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṁsikampi karonti, kahāpaṇikampi karonti, khārāpatacchikampi karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṁ chindanti. </span></div><p><div class=verse-container id=cnd20:10.6><span>Evaṁ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. </span></div><p><div class=verse-container id=cnd20:10.7><span>Evaṁ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd20:10.8><span>disvāna rūpesu vihaññamāne. </span></div><p><div class=verse-container id=cnd20:11.1><span>Piṅgiyāti bhagavāti. </span></div><p><div class=verse-container id=cnd20:11.2><span>Piṅgiyāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd20:11.3><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd20:11.4><span>piṅgiyāti bhagavā. </span></div><p><div class=verse-container id=cnd20:12.1><span>Ruppanti rūpesu janā pamattāti. </span></div><p><div class=verse-container id=cnd20:12.2><span>Ruppantīti ruppanti kuppanti pīḷayanti ghaṭṭayanti, byādhitā domanassitā honti. </span></div><p><div class=verse-container id=cnd20:12.3><span>Cakkhurogena ruppanti kuppanti pīḷayanti ghaṭṭayanti, byādhitā domanassitā honti. </span></div><p><div class=verse-container id=cnd20:12.4><span>Sotarogena …pe… </span></div><p><div class=verse-container id=cnd20:12.5><span>kāyarogena …pe… </span></div><p><div class=verse-container id=cnd20:12.6><span>ḍaṁsamakasavātātapasarīsapasamphassehi ruppanti kuppanti pīḷayanti ghaṭṭayanti, byādhitā domanassitā hontīti—</span></div><p><div class=verse-container id=cnd20:12.7><span>ruppanti rūpesu. </span></div><p><div class=verse-container id=cnd20:13.1><span>Atha vā cakkhusmiṁ hīyamāne hāyamāne parihāyamāne vemāne vigacchamāne antaradhāyamāne ruppanti …pe… </span></div><p><div class=verse-container id=cnd20:13.2><span>domanassitā honti. </span></div><p><div class=verse-container id=cnd20:13.3><span>Sotasmiṁ …pe… </span></div><p><div class=verse-container id=cnd20:13.4><span>ghānasmiṁ … </span></div><p><div class=verse-container id=cnd20:13.5><span>jivhāya … </span></div><p><div class=verse-container id=cnd20:13.6><span>kāyasmiṁ … </span></div><p><div class=verse-container id=cnd20:13.7><span>rūpasmiṁ … </span></div><p><div class=verse-container id=cnd20:13.8><span>saddasmiṁ … </span></div><p><div class=verse-container id=cnd20:13.9><span>gandhasmiṁ … </span></div><p><div class=verse-container id=cnd20:13.10><span>rasasmiṁ … </span></div><p><div class=verse-container id=cnd20:13.11><span>phoṭṭhabbasmiṁ … </span></div><p><div class=verse-container id=cnd20:13.12><span>kulasmiṁ … </span></div><p><div class=verse-container id=cnd20:13.13><span>gaṇasmiṁ … </span></div><p><div class=verse-container id=cnd20:13.14><span>āvāsasmiṁ … </span></div><p><div class=verse-container id=cnd20:13.15><span>lābhasmiṁ … </span></div><p><div class=verse-container id=cnd20:13.16><span>yasasmiṁ … </span></div><p><div class=verse-container id=cnd20:13.17><span>pasaṁsāya … </span></div><p><div class=verse-container id=cnd20:13.18><span>sukhasmiṁ … </span></div><p><div class=verse-container id=cnd20:13.19><span>cīvarasmiṁ … </span></div><p><div class=verse-container id=cnd20:13.20><span>piṇḍapātasmiṁ … </span></div><p><div class=verse-container id=cnd20:13.21><span>senāsanasmiṁ … </span></div><p><div class=verse-container id=cnd20:13.22><span>gilānapaccayabhesajjaparikkhārasmiṁ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti, byādhitā domanassitā hontīti—</span></div><p><div class=verse-container id=cnd20:13.23><span>evampi ruppanti rūpesu. </span></div><p><div class=verse-container id=cnd20:14.1><span>Janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. </span></div><p><div class=verse-container id=cnd20:14.2><span>Pamattāti pamādo vattabbo kāyaduccaritena vā vacīduccaritena vā manoduccaritena vā pañcasu kāmaguṇesu cittassa vosaggo vosaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo. </span></div><p><div class=verse-container id=cnd20:14.3><span>Yo evarūpo pamādo pamajjanā pamajjitattaṁ—</span></div><p><div class=verse-container id=cnd20:14.4><span>ayaṁ vuccati pamādo. </span></div><p><div class=verse-container id=cnd20:14.5><span>Iminā pamādena samannāgatā janā pamattāti—</span></div><p><div class=verse-container id=cnd20:14.6><span>ruppanti rūpesu janā pamattā. </span></div><p><div class=verse-container id=cnd20:15.1><span>Tasmā tuvaṁ piṅgiya appamattoti. </span></div><p><div class=verse-container id=cnd20:15.2><span>Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno rūpesūti—</span></div><p><div class=verse-container id=cnd20:15.3><span>tasmā tuvaṁ piṅgiya. </span></div><p><div class=verse-container id=cnd20:15.4><span>Appamattoti sakkaccakārī sātaccakārī …pe… appamādo kusalesu dhammesūti—</span></div><p><div class=verse-container id=cnd20:15.5><span>tasmā tuvaṁ piṅgiya appamatto. </span></div><p><div class=verse-container id=cnd20:16.1><span>Jahassu rūpaṁ apunabbhavāyāti. </span></div><p><div class=verse-container id=cnd20:16.2><span>Rūpanti cattāro ca mahābhūtā catunnañca mahābhūtānaṁ upādāya rūpaṁ. </span></div><p><div class=verse-container id=cnd20:16.3><span>Jahassu rūpanti jahassu rūpaṁ, pajahassu rūpaṁ, vinodehi rūpaṁ, byantīkarohi rūpaṁ, anabhāvaṁ gamehi rūpaṁ. </span></div><p><div class=verse-container id=cnd20:16.4><span>Apunabbhavāyāti yathā te rūpaṁ idheva nirujjheyya, punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, puna gatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti—</span></div><p><div class=verse-container id=cnd20:16.5><span>jahassu rūpaṁ apunabbhavāya. </span></div><p><div class=verse-container id=cnd20:16.6><span>Tenāha bhagavā—</span></div><p><div class=verse-container id=cnd20:17.1><span>“Disvāna rūpesu vihaññamāne, </span></div><p><div class=verse-container id=cnd20:17.2><span>(piṅgiyāti bhagavā) </span></div><p><div class=verse-container id=cnd20:17.3><span>Ruppanti rūpesu janā pamattā; </span></div><p><div class=verse-container id=cnd20:17.4><span>Tasmā tuvaṁ piṅgiya appamatto, </span></div><p><div class=verse-container id=cnd20:17.5><span>Jahassu rūpaṁ apunabbhavāyā”ti. </span></div><p><div class=verse-container id=cnd20:18.1><span>Disā catasso vidisā catasso, </span></div><p><div class=verse-container id=cnd20:18.2><span>Uddhaṁ adho dasa disā imāyo; </span></div><p><div class=verse-container id=cnd20:18.3><span>Na tuyhaṁ adiṭṭhaṁ asutaṁ amutaṁ, </span></div><p><div class=verse-container id=cnd20:18.4><span>Atho aviññātaṁ kiñcanamatthi loke; </span></div><p><div class=verse-container id=cnd20:18.5><span>Ācikkha dhammaṁ yamahaṁ vijaññaṁ, </span></div><p><div class=verse-container id=cnd20:18.6><span>Jātijarāya idha vippahānaṁ. </span></div><p><div class=verse-container id=cnd20:19.1><span>Disā catasso vidisā catasso, uddhaṁ adho dasa disā imāyoti dasa disā. </span></div><p><div class=verse-container id=cnd20:20.1><span>Na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loketi na tuyhaṁ adiṭṭhaṁ asutaṁ amutaṁ aviññātaṁ kiñci attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho natthi na atthi na saṁvijjati nupalabbhatīti—</span></div><p><div class=verse-container id=cnd20:20.2><span>na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loke. </span></div><p><div class=verse-container id=cnd20:21.1><span>Ācikkha dhammaṁ yamahaṁ vijaññanti. </span></div><p><div class=verse-container id=cnd20:21.2><span>Dhammanti ādikalyāṇaṁ …pe… </span></div><p><div class=verse-container id=cnd20:21.3><span>nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span></div><p><div class=verse-container id=cnd20:21.4><span>Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—</span></div><p><div class=verse-container id=cnd20:21.5><span>ācikkha dhammaṁ yamahaṁ vijaññaṁ. </span></div><p><div class=verse-container id=cnd20:22.1><span>Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd20:22.2><span>jātijarāya idha vippahānaṁ. </span></div><p><div class=verse-container id=cnd20:22.3><span>Tenāha so brāhmaṇo—</span></div><p><div class=verse-container id=cnd20:23.1><span>“Disā catasso vidisā catasso, </span></div><p><div class=verse-container id=cnd20:23.2><span>Uddhaṁ adho dasa disā imāyo; </span></div><p><div class=verse-container id=cnd20:23.3><span>Na tuyhaṁ adiṭṭhaṁ asutaṁ amutaṁ, </span></div><p><div class=verse-container id=cnd20:23.4><span>Atho aviññātaṁ kiñcanamatthi loke; </span></div><p><div class=verse-container id=cnd20:23.5><span>Ācikkha dhammaṁ yamahaṁ vijaññaṁ, </span></div><p><div class=verse-container id=cnd20:23.6><span>Jātijarāya idha vippahānan”ti. </span></div><p><div class=verse-container id=cnd20:24.1><span>Taṇhādhipanne manuje pekkhamāno, </span></div><p><div class=verse-container id=cnd20:24.2><span>(piṅgiyāti bhagavā) </span></div><p><div class=verse-container id=cnd20:24.3><span>Santāpajāte jarasā parete; </span></div><p><div class=verse-container id=cnd20:24.4><span>Tasmā tuvaṁ piṅgiya appamatto, </span></div><p><div class=verse-container id=cnd20:24.5><span>Jahassu taṇhaṁ apunabbhavāya. </span></div><p><div class=verse-container id=cnd20:25.1><span>Taṇhādhipanne manuje pekkhamānoti. </span></div><p><div class=verse-container id=cnd20:25.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd20:25.3><span>Taṇhādhipanneti taṇhādhipanne taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte. </span></div><p><div class=verse-container id=cnd20:25.4><span>Manujeti sattādhivacanaṁ. </span></div><p><div class=verse-container id=cnd20:25.5><span>Pekkhamānoti pekkhamāno dakkhamāno olokayamāno nijjhāyamāno upaparikkhamānoti—</span></div><p><div class=verse-container id=cnd20:25.6><span>taṇhādhipanne manuje pekkhamāno. </span></div><p><div class=verse-container id=cnd20:25.7><span>Piṅgiyāti bhagavāti. </span></div><p><div class=verse-container id=cnd20:25.8><span>Piṅgiyāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd20:25.9><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd20:25.10><span>piṅgiyāti bhagavā. </span></div><p><div class=verse-container id=cnd20:26.1><span>Santāpajāte jarasā pareteti. </span></div><p><div class=verse-container id=cnd20:26.2><span>Santāpajāteti jātiyā santāpajāte, jarāya santāpajāte, byādhinā santāpajāte, maraṇena santāpajāte, sokaparidevadukkhadomanassupāyāsehi santāpajāte, nerayikena dukkhena santāpajāte …pe… </span></div><p><div class=verse-container id=cnd20:26.3><span>diṭṭhibyasanena dukkhena santāpajāte ītijāte upaddavajāte upasaggajāteti—</span></div><p><div class=verse-container id=cnd20:26.4><span>santāpajāte. </span></div><p><div class=verse-container id=cnd20:26.5><span>Jarasā pareteti jarāya phuṭṭhe parete samohite samannāgate. </span></div><p><div class=verse-container id=cnd20:26.6><span>Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti—</span></div><p><div class=verse-container id=cnd20:26.7><span>santāpajāte jarasā parete. </span></div><p><div class=verse-container id=cnd20:27.1><span>Tasmā tuvaṁ piṅgiya appamattoti. </span></div><p><div class=verse-container id=cnd20:27.2><span>Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno taṇhāyāti—</span></div><p><div class=verse-container id=cnd20:27.3><span>tasmā tuvaṁ piṅgiya. </span></div><p><div class=verse-container id=cnd20:27.4><span>Appamattoti sakkaccakārī …pe… </span></div><p><div class=verse-container id=cnd20:27.5><span>appamādo kusalesu dhammesūti—</span></div><p><div class=verse-container id=cnd20:27.6><span>tasmā tuvaṁ piṅgiya appamatto. </span></div><p><div class=verse-container id=cnd20:28.1><span>Jahassu taṇhaṁ apunabbhavāyāti. </span></div><p><div class=verse-container id=cnd20:28.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd20:28.3><span>Jahassu taṇhanti jahassu taṇhaṁ pajahassu taṇhaṁ vinodehi taṇhaṁ byantīkarohi taṇhaṁ anabhāvaṁ gamehi taṇhaṁ. </span></div><p><div class=verse-container id=cnd20:28.4><span>Apunabbhavāyāti yathā te …pe… </span></div><p><div class=verse-container id=cnd20:28.5><span>punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti—</span></div><p><div class=verse-container id=cnd20:28.6><span>jahassu taṇhaṁ apunabbhavāya. </span></div><p><div class=verse-container id=cnd20:28.7><span>Tenāha bhagavā—</span></div><p><div class=verse-container id=cnd20:29.1><span>“Taṇhādhipanne manuje pekkhamāno, </span></div><p><div class=verse-container id=cnd20:29.2><span>(piṅgiyāti bhagavā) </span></div><p><div class=verse-container id=cnd20:29.3><span>Santāpajāte jarasā parete; </span></div><p><div class=verse-container id=cnd20:29.4><span>Tasmā tuvaṁ piṅgiya appamatto, </span></div><p><div class=verse-container id=cnd20:29.5><span>Jahassu taṇhaṁ apunabbhavāyā”ti. </span></div><p><div class=verse-container id=cnd20:30.1><span>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—</span></div><p><div class=verse-container id=cnd20:30.2><span>“yaṁ kiñci samudayadhammaṁ sabbaṁ taṁ nirodhadhamman”ti. </span></div><p><div class=verse-container id=cnd20:30.3><span>Tassa ca brāhmaṇassa virajaṁ vītamalaṁ dhammacakkhuṁ udapādi—</span></div><p><div class=verse-container id=cnd20:30.4><span>“yaṁ kiñci samudayadhammaṁ sabbaṁ taṁ nirodhadhamman”ti. </span></div><p><div class=verse-container id=cnd20:30.5><span>Saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca antarahitā bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—</span></div><p><div class=verse-container id=cnd20:30.6><span>“satthā me, bhante, bhagavā, sāvakohamasmī”ti. </span></div><p><div class=verse-container id=cnd20:30.7><span>Piṅgiyamāṇavapucchāniddeso soḷasamo. </span></div><div class=flex-between><a href=/canon/en/pli/ms/sutta/kn/cnd/cnd0019.html>Previous</a><a href=/canon/en/pli/ms/sutta/kn/cnd/cnd0021.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>