<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0012.html>Previous</a><a href=/canon/en/pli/ms/sutta/kn/cnd/cnd0014.html>Next</a></div><p id=cnd13:0.1><span class=root>Cūḷaniddesa </span><br><p id=cnd13:0.2><span class=root>Pārāyanavagganiddesa </span><br><p id=cnd13:0.3><span class=root>Pucchāniddesa </span><br><p id=cnd13:0.4><span class="root big-bold">9. Todeyyamāṇavapucchāniddesa </span><br><p id=cnd13:1.1><span class=root>Yasmiṁ kāmā na vasanti, </span><br><p id=cnd13:1.2><span class=root>(iccāyasmā todeyyo) </span><br><p id=cnd13:1.3><span class=root>Taṇhā yassa na vijjati; </span><br><p id=cnd13:1.4><span class=root>Kathaṅkathā ca yo tiṇṇo, </span><br><p id=cnd13:1.5><span class=root>Vimokkho tassa kīdiso. </span><br><p id=cnd13:2.1><span class=root>Yasmiṁ kāmā na vasantīti yasmiṁ kāmā na vasanti na saṁvasanti na āvasanti na parivasantīti—</span><br><p id=cnd13:2.2><span class=root>yasmiṁ kāmā na vasanti. </span><br><p id=cnd13:2.3><span class=root>Iccāyasmā todeyyoti. </span><br><p id=cnd13:2.4><span class=root>Iccāti padasandhi …pe… padānupubbatāpetaṁ—</span><br><p id=cnd13:2.5><span class=root>iccāti. </span><br><p id=cnd13:2.6><span class=root>Āyasmāti piyavacanaṁ …pe…. </span><br><p id=cnd13:2.7><span class=root>Todeyyoti tassa brāhmaṇassa nāmaṁ …pe… abhilāpoti—</span><br><p id=cnd13:2.8><span class=root>iccāyasmā todeyyo. </span><br><p id=cnd13:3.1><span class=root>Taṇhā yassa na vijjatīti taṇhā yassa natthi na atthi na saṁvijjati nupalabbhati ñāṇagginā daḍḍhāti—</span><br><p id=cnd13:3.2><span class=root>taṇhā yassa na vijjati. </span><br><p id=cnd13:4.1><span class=root>Kathaṅkathā ca yo tiṇṇoti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—</span><br><p id=cnd13:4.2><span class=root>kathaṅkathā ca yo tiṇṇo. </span><br><p id=cnd13:5.1><span class=root>Vimokkho tassa kīdisoti vimokkho tassa kīdiso kiṁsaṇṭhito kiṁpakāro kiṁpaṭibhāgo icchitabboti vimokkhaṁ pucchatīti—</span><br><p id=cnd13:5.2><span class=root>vimokkho tassa kīdiso. </span><br><p id=cnd13:5.3><span class=root>Tenāha so brāhmaṇo—</span><br><p id=cnd13:6.1><span class=root>“Yasmiṁ kāmā na vasanti, </span><br><p id=cnd13:6.2><span class=root>(iccāyasmā todeyyo) </span><br><p id=cnd13:6.3><span class=root>Taṇhā yassa na vijjati; </span><br><p id=cnd13:6.4><span class=root>Kathaṅkathā ca yo tiṇṇo, </span><br><p id=cnd13:6.5><span class=root>Vimokkho tassa kīdiso”ti. </span><br><p id=cnd13:7.1><span class=root>Yasmiṁ kāmā na vasanti, </span><br><p id=cnd13:7.2><span class=root>(todeyyāti bhagavā) </span><br><p id=cnd13:7.3><span class=root>Taṇhā yassa na vijjati; </span><br><p id=cnd13:7.4><span class=root>Kathaṅkathā ca yo tiṇṇo, </span><br><p id=cnd13:7.5><span class=root>Vimokkho tassa nāparo. </span><br><p id=cnd13:8.1><span class=root>Yasmiṁ kāmā na vasantīti. </span><br><p id=cnd13:8.2><span class=root>Yasminti yasmiṁ puggale arahante khīṇāsave. </span><br><p id=cnd13:8.3><span class=root>Kāmāti uddānato dve kāmā—</span><br><p id=cnd13:8.4><span class=root>vatthukāmā ca kilesakāmā ca …pe… </span><br><p id=cnd13:8.5><span class=root>ime vuccanti vatthukāmā …pe… </span><br><p id=cnd13:8.6><span class=root>ime vuccanti kilesakāmā. </span><br><p id=cnd13:8.7><span class=root>Yasmiṁ kāmā na vasantīti yasmiṁ kāmā na vasanti na saṁvasanti na āvasanti na parivasantīti—</span><br><p id=cnd13:8.8><span class=root>yasmiṁ kāmā na vasanti. </span><br><p id=cnd13:9.1><span class=root>Todeyyāti bhagavāti. </span><br><p id=cnd13:9.2><span class=root>Todeyyāti bhagavā taṁ brāhmaṇaṁ nāmena ālapati. </span><br><p id=cnd13:9.3><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd13:9.4><span class=root>todeyyāti bhagavā. </span><br><p id=cnd13:10.1><span class=root>Taṇhā yassa na vijjatīti. </span><br><p id=cnd13:10.2><span class=root>Taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. </span><br><p id=cnd13:10.3><span class=root>Yassāti arahato khīṇāsavassa. </span><br><p id=cnd13:10.4><span class=root>Taṇhā yassa na vijjatīti taṇhā yassa natthi na atthi na saṁvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</span><br><p id=cnd13:10.5><span class=root>taṇhā yassa na vijjati. </span><br><p id=cnd13:11.1><span class=root>Kathaṅkathā ca yo tiṇṇoti kathaṅkathā vuccati vicikicchā. </span><br><p id=cnd13:11.2><span class=root>Dukkhe kaṅkhā …pe… chambhitattaṁ cittassa manovilekho. </span><br><p id=cnd13:11.3><span class=root>Yoti yo so arahaṁ khīṇāsavo. </span><br><p id=cnd13:11.4><span class=root>Kathaṅkathā ca yo tiṇṇoti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—</span><br><p id=cnd13:11.5><span class=root>kathaṅkathā ca yo tiṇṇo. </span><br><p id=cnd13:12.1><span class=root>Vimokkho tassa nāparoti natthi tassa aparo vimokkho. </span><br><p id=cnd13:12.2><span class=root>Yena vimokkhena vimucceyya vimutto so. </span><br><p id=cnd13:12.3><span class=root>Kataṁ tassa vimokkhena karaṇīyanti—</span><br><p id=cnd13:12.4><span class=root>vimokkho tassa nāparo. </span><br><p id=cnd13:12.5><span class=root>Tenāha bhagavā—</span><br><p id=cnd13:13.1><span class=root>“Yasmiṁ kāmā na vasanti, </span><br><p id=cnd13:13.2><span class=root>(todeyyāti bhagavā) </span><br><p id=cnd13:13.3><span class=root>Taṇhā yassa na vijjati; </span><br><p id=cnd13:13.4><span class=root>Kathaṅkathā ca yo tiṇṇo, </span><br><p id=cnd13:13.5><span class=root>Vimokkho tassa nāparo”ti. </span><br><p id=cnd13:14.1><span class=root>Nirāsaso so uda āsasāno, </span><br><p id=cnd13:14.2><span class=root>Paññāṇavā so uda paññakappī; </span><br><p id=cnd13:14.3><span class=root>Muniṁ ahaṁ sakka yathā vijaññaṁ, </span><br><p id=cnd13:14.4><span class=root>Taṁ me viyācikkha samantacakkhu. </span><br><p id=cnd13:15.1><span class=root>Nirāsaso so uda āsasānoti nittaṇho so, udāhu sataṇho rūpe āsīsati, sadde …pe… </span><br><p id=cnd13:15.2><span class=root>gandhe … </span><br><p id=cnd13:15.3><span class=root>rase … </span><br><p id=cnd13:15.4><span class=root>phoṭṭhabbe … </span><br><p id=cnd13:15.5><span class=root>kulaṁ … </span><br><p id=cnd13:15.6><span class=root>gaṇaṁ … </span><br><p id=cnd13:15.7><span class=root>āvāsaṁ … </span><br><p id=cnd13:15.8><span class=root>lābhaṁ … </span><br><p id=cnd13:15.9><span class=root>yasaṁ … </span><br><p id=cnd13:15.10><span class=root>pasaṁsaṁ … </span><br><p id=cnd13:15.11><span class=root>sukhaṁ … </span><br><p id=cnd13:15.12><span class=root>cīvaraṁ … </span><br><p id=cnd13:15.13><span class=root>piṇḍapātaṁ … </span><br><p id=cnd13:15.14><span class=root>senāsanaṁ … </span><br><p id=cnd13:15.15><span class=root>gilānapaccayabhesajjaparikkhāraṁ … </span><br><p id=cnd13:15.16><span class=root>kāmadhātuṁ … </span><br><p id=cnd13:15.17><span class=root>rūpadhātuṁ … </span><br><p id=cnd13:15.18><span class=root>arūpadhātuṁ … </span><br><p id=cnd13:15.19><span class=root>kāmabhavaṁ … </span><br><p id=cnd13:15.20><span class=root>rūpabhavaṁ … </span><br><p id=cnd13:15.21><span class=root>arūpabhavaṁ … </span><br><p id=cnd13:15.22><span class=root>saññābhavaṁ … </span><br><p id=cnd13:15.23><span class=root>asaññābhavaṁ … </span><br><p id=cnd13:15.24><span class=root>nevasaññānāsaññābhavaṁ … </span><br><p id=cnd13:15.25><span class=root>ekavokārabhavaṁ … </span><br><p id=cnd13:15.26><span class=root>catuvokārabhavaṁ … </span><br><p id=cnd13:15.27><span class=root>pañcavokārabhavaṁ … </span><br><p id=cnd13:15.28><span class=root>atītaṁ … </span><br><p id=cnd13:15.29><span class=root>anāgataṁ … </span><br><p id=cnd13:15.30><span class=root>paccuppannaṁ … </span><br><p id=cnd13:15.31><span class=root>diṭṭhasutamutaviññātabbe dhamme āsīsati sādiyati pattheti piheti abhijappatīti—</span><br><p id=cnd13:15.32><span class=root>nirāsaso so uda āsasāno. </span><br><p id=cnd13:16.1><span class=root>Paññāṇavā so uda paññakappīti. </span><br><p id=cnd13:16.2><span class=root>Paññāṇavā soti paṇḍito paññavā buddhimā ñāṇī vibhāvī medhāvī. </span><br><p id=cnd13:16.3><span class=root>Uda paññakappīti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā diṭṭhikappaṁ vā kappeti janeti sañjaneti nibbatteti abhinibbattetīti—</span><br><p id=cnd13:16.4><span class=root>paññāṇavā so uda paññakappī. </span><br><p id=cnd13:17.1><span class=root>Muniṁ ahaṁ sakka yathā vijaññanti. </span><br><p id=cnd13:17.2><span class=root>Sakkāti sakko bhagavā. </span><br><p id=cnd13:17.3><span class=root>Sakyakulā pabbajitotipi sakko. </span><br><p id=cnd13:17.4><span class=root>Atha vā aḍḍho mahaddhano dhanavātipi sakko. </span><br><p id=cnd13:17.5><span class=root>Tassimāni dhanāni, seyyathidaṁ—</span><br><p id=cnd13:17.6><span class=root>saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhananti. </span><br><p id=cnd13:17.7><span class=root>Tehi anekavidhehi dhanaratanehi aḍḍho mahaddhano dhanavātipi sakko. </span><br><p id=cnd13:17.8><span class=root>Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. </span><br><p id=cnd13:17.9><span class=root>Muniṁ ahaṁ sakka yathā vijaññanti sakka yathāhaṁ muniṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyanti—</span><br><p id=cnd13:17.10><span class=root>muniṁ ahaṁ sakka yathā vijaññaṁ. </span><br><p id=cnd13:18.1><span class=root>Taṁ me viyācikkha samantacakkhūti. </span><br><p id=cnd13:18.2><span class=root>Tanti yaṁ pucchāmi yaṁ yācāmi yaṁ ajjhesāmi yaṁ pasādemi. </span><br><p id=cnd13:18.3><span class=root>Viyācikkhāti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span><br><p id=cnd13:18.4><span class=root>Samantacakkhūti samantacakkhu vuccati sabbaññutañāṇaṁ …pe… </span><br><p id=cnd13:18.5><span class=root>tathāgato tena samantacakkhūti—</span><br><p id=cnd13:18.6><span class=root>taṁ me viyācikkha samantacakkhu. </span><br><p id=cnd13:18.7><span class=root>Tenāha so brāhmaṇo—</span><br><p id=cnd13:19.1><span class=root>“Nirāsaso so uda āsasāno, </span><br><p id=cnd13:19.2><span class=root>Paññāṇavā so uda paññakappī; </span><br><p id=cnd13:19.3><span class=root>Muniṁ ahaṁ sakka yathā vijaññaṁ, </span><br><p id=cnd13:19.4><span class=root>Taṁ me viyācikkha samantacakkhū”ti. </span><br><p id=cnd13:20.1><span class=root>Nirāsaso so na ca āsasāno, </span><br><p id=cnd13:20.2><span class=root>Paññāṇavā so na ca paññakappī; </span><br><p id=cnd13:20.3><span class=root>Evampi todeyya muniṁ vijāna, </span><br><p id=cnd13:20.4><span class=root>Akiñcanaṁ kāmabhave asattaṁ. </span><br><p id=cnd13:21.1><span class=root>Nirāsaso so na ca āsasānoti nittaṇho so. </span><br><p id=cnd13:21.2><span class=root>Na so sataṇho rūpe nāsīsati. </span><br><p id=cnd13:21.3><span class=root>Sadde …pe… </span><br><p id=cnd13:21.4><span class=root>gandhe … </span><br><p id=cnd13:21.5><span class=root>diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—</span><br><p id=cnd13:21.6><span class=root>nirāsaso so na ca āsasāno. </span><br><p id=cnd13:22.1><span class=root>Paññāṇavā so na ca paññakappīti. </span><br><p id=cnd13:22.2><span class=root>Paññāṇavāti paṇḍito paññavā buddhimā ñāṇī vibhāvī medhāvī. </span><br><p id=cnd13:22.3><span class=root>Na ca paññakappīti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā na kappeti diṭṭhikappaṁ vā na kappeti na janeti na sañjaneti na nibbatteti nābhinibbattetīti—</span><br><p id=cnd13:22.4><span class=root>paññāṇavā so na ca paññakappī. </span><br><p id=cnd13:23.1><span class=root>Evampi todeyya muniṁ vijānāti. </span><br><p id=cnd13:23.2><span class=root>Munīti monaṁ vuccati ñāṇaṁ …pe… saṅgajālamaticca so muni. </span><br><p id=cnd13:23.3><span class=root>Evampi todeyya muniṁ vijānāti todeyya, evaṁ muniṁ jāna paṭijāna paṭivijāna paṭivijjhāti—</span><br><p id=cnd13:23.4><span class=root>evampi todeyya muniṁ vijāna. </span><br><p id=cnd13:24.1><span class=root>Akiñcanaṁ kāmabhave asattanti. </span><br><p id=cnd13:24.2><span class=root>Akiñcananti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. </span><br><p id=cnd13:24.3><span class=root>Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. </span><br><p id=cnd13:24.4><span class=root>Kāmāti uddānato dve kāmā—</span><br><p id=cnd13:24.5><span class=root>vatthukāmā ca kilesakāmā ca …pe… </span><br><p id=cnd13:24.6><span class=root>ime vuccanti vatthukāmā …pe… </span><br><p id=cnd13:24.7><span class=root>ime vuccanti kilesakāmā. </span><br><p id=cnd13:24.8><span class=root>Bhavāti dve bhavā—</span><br><p id=cnd13:24.9><span class=root>kammabhavo ca paṭisandhiko ca punabbhavo …pe… </span><br><p id=cnd13:24.10><span class=root>ayaṁ paṭisandhiko punabbhavo. </span><br><p id=cnd13:25.1><span class=root>Akiñcanaṁ kāmabhave asattanti akiñcanaṁ puggalaṁ kāme ca bhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti—</span><br><p id=cnd13:25.2><span class=root>akiñcanaṁ kāmabhave asattaṁ. </span><br><p id=cnd13:25.3><span class=root>Tenāha bhagavā—</span><br><p id=cnd13:26.1><span class=root>“Nirāsaso so na ca āsasāno, </span><br><p id=cnd13:26.2><span class=root>Paññāṇavā so na ca paññakappī; </span><br><p id=cnd13:26.3><span class=root>Evampi todeyya muniṁ vijāna, </span><br><p id=cnd13:26.4><span class=root>Akiñcanaṁ kāmabhave asattan”ti. </span><br><p id=cnd13:27.1><span class=root>Saha gāthāpariyosānā …pe… </span><br><p id=cnd13:27.2><span class=root>satthā me bhante bhagavā, sāvakohamasmīti. </span><br><p id=cnd13:27.3><span class=root>Todeyyamāṇavapucchāniddeso navamo. </span><br></main><footer class="container footer"><small><a href=/about>Contact info</a></small></footer>