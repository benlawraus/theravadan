<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0017.html>Previous</a><a href=/canon/en/pli/ms/sutta/kn/cnd/cnd0019.html>Next</a></div><p><div class=verse-container id=cnd18:0.1><span>Cūḷaniddesa </span></div><p><div class=verse-container id=cnd18:0.2><span>Pārāyanavagganiddesa </span></div><p><div class=verse-container id=cnd18:0.3><span>Pucchāniddesa </span></div><p><div class=verse-container id=cnd18:0.4><span class=big-bold>14. Posālamāṇavapucchāniddesa </span></div><p><div class=verse-container id=cnd18:1.1><span>Yo atītaṁ ādisati, </span></div><p><div class=verse-container id=cnd18:1.2><span>(iccāyasmā posālo) </span></div><p><div class=verse-container id=cnd18:1.3><span>Anejo chinnasaṁsayo; </span></div><p><div class=verse-container id=cnd18:1.4><span>Pāraguṁ sabbadhammānaṁ, </span></div><p><div class=verse-container id=cnd18:1.5><span>Atthi pañhena āgamaṁ. </span></div><p><div class=verse-container id=cnd18:2.1><span>Yo atītaṁ ādisatīti. </span></div><p><div class=verse-container id=cnd18:2.2><span>Yoti yo so bhagavā sayambhū. </span></div><p><div class=verse-container id=cnd18:2.3><span>Anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāvaṁ. </span></div><p><div class=verse-container id=cnd18:2.4><span>Atītaṁ ādisatīti bhagavā attano ca paresañca atītampi ādisati, anāgatampi ādisati, paccuppannampi ādisati. </span></div><p><div class=verse-container id=cnd18:3.1><span>Kathaṁ bhagavā attano atītaṁ ādisati? </span></div><p><div class=verse-container id=cnd18:3.2><span>Bhagavā attano atītaṁ ekampi jātiṁ ādisati, dvepi jātiyo ādisati, tissopi jātiyo ādisati, catassopi jātiyo ādisati, pañcapi jātiyo ādisati, dasapi jātiyo ādisati, vīsampi jātiyo ādisati, tiṁsampi jātiyo ādisati, cattālīsampi jātiyo ādisati, paññāsampi jātiyo ādisati, jātisatampi …pe… </span></div><p><div class=verse-container id=cnd18:3.3><span>jātisahassampi … </span></div><p><div class=verse-container id=cnd18:3.4><span>jātisatasahassampi … </span></div><p><div class=verse-container id=cnd18:3.5><span>anekepi saṁvaṭṭakappe … </span></div><p><div class=verse-container id=cnd18:3.6><span>anekepi vivaṭṭakappe … </span></div><p><div class=verse-container id=cnd18:3.7><span>anekepi saṁvaṭṭavivaṭṭakappe ādisati—</span></div><p><div class=verse-container id=cnd18:3.8><span>“amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ; </span></div><p><div class=verse-container id=cnd18:3.9><span>tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno”ti. </span></div><p><div class=verse-container id=cnd18:3.10><span>Iti sākāraṁ sauddesaṁ anekavihitaṁ pubbenivāsaṁ ādisati. </span></div><p><div class=verse-container id=cnd18:3.11><span>Evaṁ bhagavā attano atītaṁ ādisati. </span></div><p><div class=verse-container id=cnd18:4.1><span>Kathaṁ bhagavā paresaṁ atītaṁ ādisati? </span></div><p><div class=verse-container id=cnd18:4.2><span>Bhagavā paresaṁ atītaṁ ekampi jātiṁ ādisati, dvepi jātiyo ādisati …pe… </span></div><p><div class=verse-container id=cnd18:4.3><span>anekepi saṁvaṭṭavivaṭṭakappe ādisati—</span></div><p><div class=verse-container id=cnd18:4.4><span>“amutrāsi evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādi; </span></div><p><div class=verse-container id=cnd18:4.5><span>tatrāpāsi evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno”ti. </span></div><p><div class=verse-container id=cnd18:4.6><span>Iti sākāraṁ sauddesaṁ anekavihitaṁ pubbenivāsaṁ ādisati. </span></div><p><div class=verse-container id=cnd18:4.7><span>Evaṁ bhagavā paresaṁ atītaṁ ādisati. </span></div><p><div class=verse-container id=cnd18:5.1><span>Bhagavā pañca jātakasatāni bhāsanto attano ca paresañca atītaṁ ādisati, mahāpadāniyasuttantaṁ bhāsanto attano ca paresañca atītaṁ ādisati, mahāsudassaniyasuttantaṁ bhāsanto attano ca paresañca atītaṁ ādisati, mahāgovindiyasuttantaṁ bhāsanto attano ca paresañca atītaṁ ādisati, maghadeviyasuttantaṁ bhāsanto attano ca paresañca atītaṁ ādisati. </span></div><p><div class=verse-container id=cnd18:6.1><span>Vuttañhetaṁ bhagavatā—</span></div><p><div class=verse-container id=cnd18:6.2><span>“atītaṁ kho, cunda, addhānaṁ ārabbha tathāgatassa satānusāriñāṇaṁ hoti. </span></div><p><div class=verse-container id=cnd18:6.3><span>So yāvatakaṁ ākaṅkhati tāvatakaṁ anussarati. </span></div><p><div class=verse-container id=cnd18:6.4><span>Anāgatañca kho, cunda …pe… </span></div><p><div class=verse-container id=cnd18:6.5><span>paccuppannañca kho, cunda, addhānaṁ ārabbha tathāgatassa bodhijaṁ ñāṇaṁ uppajjati—</span></div><p><div class=verse-container id=cnd18:6.6><span>‘ayamantimā jāti, natthi dāni punabbhavo’”ti. </span></div><p><div class=verse-container id=cnd18:7.1><span>Indriyaparopariyattañāṇaṁ tathāgatassa tathāgatabalaṁ, sattānaṁ āsayānusayañāṇaṁ tathāgatassa tathāgatabalaṁ, yamakapāṭihīre ñāṇaṁ tathāgatassa tathāgatabalaṁ, mahākaruṇāsamāpattiyā ñāṇaṁ tathāgatassa tathāgatabalaṁ, sabbaññutañāṇaṁ tathāgatassa tathāgatabalaṁ, anāvaraṇañāṇaṁ tathāgatassa tathāgatabalaṁ, sabbattha asaṅgamappaṭihatamanāvaraṇañāṇaṁ tathāgatassa tathāgatabalaṁ. </span></div><p><div class=verse-container id=cnd18:7.2><span>Evaṁ bhagavā attano ca paresañca atītampi ādisati anāgatampi ādisati paccuppannampi ādisati ācikkhati deseti paññapeti paṭṭhapeti vivarati vibhajati uttānīkaroti pakāsetīti—</span></div><p><div class=verse-container id=cnd18:7.3><span>yo atītaṁ ādisati. </span></div><p><div class=verse-container id=cnd18:8.1><span>Iccāyasmā posāloti. </span></div><p><div class=verse-container id=cnd18:8.2><span>Iccāti padasandhi …pe… </span></div><p><div class=verse-container id=cnd18:8.3><span>āyasmāti piyavacanaṁ …pe… </span></div><p><div class=verse-container id=cnd18:8.4><span>posāloti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd18:8.5><span>iccāyasmā posālo. </span></div><p><div class=verse-container id=cnd18:9.1><span>Anejo chinnasaṁsayoti ejā vuccati taṇhā. </span></div><p><div class=verse-container id=cnd18:9.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd18:9.3><span>Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd18:9.4><span>Tasmā buddho anejo. </span></div><p><div class=verse-container id=cnd18:9.5><span>Ejāya pahīnattā anejo. </span></div><p><div class=verse-container id=cnd18:9.6><span>Bhagavā lābhepi na iñjati …pe… </span></div><p><div class=verse-container id=cnd18:9.7><span>dukkhepi na iñjati na calati na vedhati nappavedhati na sampavedhatīti anejo. </span></div><p><div class=verse-container id=cnd18:9.8><span>Chinnasaṁsayoti saṁsayo vuccati vicikicchā. </span></div><p><div class=verse-container id=cnd18:9.9><span>Dukkhe kaṅkhā …pe… chambhitattaṁ cittassa manovilekho. </span></div><p><div class=verse-container id=cnd18:9.10><span>So saṁsayo buddhassa bhagavato pahīno chinno ucchinno samucchinno vūpasanto paṭinissaggo paṭippassaddho abhabbuppattiko ñāṇagginā daḍḍho. </span></div><p><div class=verse-container id=cnd18:9.11><span>Tasmā buddho chinnasaṁsayoti—</span></div><p><div class=verse-container id=cnd18:9.12><span>anejo chinnasaṁsayo. </span></div><p><div class=verse-container id=cnd18:10.1><span>Pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū abhiññāpāragū sabbadhammānaṁ …pe… </span></div><p><div class=verse-container id=cnd18:10.2><span>jātimaraṇasaṁsāro natthi tassa punabbhavoti—</span></div><p><div class=verse-container id=cnd18:10.3><span>pāragū sabbadhammānaṁ. </span></div><p><div class=verse-container id=cnd18:11.1><span>Atthi pañhena āgamanti pañhena atthiko āgatomhi …pe… </span></div><p><div class=verse-container id=cnd18:11.2><span>“vahassetaṁ bhāran”ti—</span></div><p><div class=verse-container id=cnd18:11.3><span>atthi pañhena āgamaṁ. </span></div><p><div class=verse-container id=cnd18:11.4><span>Tenāha so brāhmaṇo—</span></div><p><div class=verse-container id=cnd18:12.1><span>“Yo atītaṁ ādisati, </span></div><p><div class=verse-container id=cnd18:12.2><span>(iccāyasmā posālo) </span></div><p><div class=verse-container id=cnd18:12.3><span>Anejo chinnasaṁsayo; </span></div><p><div class=verse-container id=cnd18:12.4><span>Pāraguṁ sabbadhammānaṁ, </span></div><p><div class=verse-container id=cnd18:12.5><span>Atthi pañhena āgaman”ti. </span></div><p><div class=verse-container id=cnd18:13.1><span>Vibhūtarūpasaññissa, </span></div><p><div class=verse-container id=cnd18:13.2><span>sabbakāyappahāyino; </span></div><p><div class=verse-container id=cnd18:13.3><span>Ajjhattañca bahiddhā ca, </span></div><p><div class=verse-container id=cnd18:13.4><span>natthi kiñcīti passato; </span></div><p><div class=verse-container id=cnd18:13.5><span>Ñāṇaṁ sakkānupucchāmi, </span></div><p><div class=verse-container id=cnd18:13.6><span>kathaṁ neyyo tathāvidho. </span></div><p><div class=verse-container id=cnd18:14.1><span>Vibhūtarūpasaññissāti katamā rūpasaññā? </span></div><p><div class=verse-container id=cnd18:14.2><span>Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ—</span></div><p><div class=verse-container id=cnd18:14.3><span>ayaṁ rūpasaññā. </span></div><p><div class=verse-container id=cnd18:14.4><span>Vibhūtarūpasaññissāti catasso arūpasamāpattiyo paṭiladdhassa rūpasaññā vibhūtā honti vigatā atikkantā samatikkantā vītivattāti—</span></div><p><div class=verse-container id=cnd18:14.5><span>vibhūtarūpasaññissa. </span></div><p><div class=verse-container id=cnd18:15.1><span>Sabbakāyappahāyinoti sabbo tassa paṭisandhiko rūpakāyo pahīno, tadaṅgasamatikkamā vikkhambhanappahānena pahīno tassa rūpakāyoti—</span></div><p><div class=verse-container id=cnd18:15.2><span>sabbakāyappahāyino. </span></div><p><div class=verse-container id=cnd18:16.1><span>Ajjhattañca bahiddhā ca, natthi kiñcīti passatoti. </span></div><p><div class=verse-container id=cnd18:16.2><span>Natthi kiñcīti ākiñcaññāyatanasamāpatti. </span></div><p><div class=verse-container id=cnd18:16.3><span>Kiṅkāraṇā? </span></div><p><div class=verse-container id=cnd18:16.4><span>Natthi kiñcīti ākiñcaññāyatanasamāpatti. </span></div><p><div class=verse-container id=cnd18:16.5><span>Yaṁ viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, “natthi kiñcī”ti passati—</span></div><p><div class=verse-container id=cnd18:16.6><span>taṅkāraṇā natthi kiñcīti ākiñcaññāyatanasamāpattīti—</span></div><p><div class=verse-container id=cnd18:16.7><span>ajjhattañca bahiddhā ca natthi kiñcīti passato. </span></div><p><div class=verse-container id=cnd18:17.1><span>Ñāṇaṁ sakkānupucchāmīti. </span></div><p><div class=verse-container id=cnd18:17.2><span>Sakkāti—</span></div><p><div class=verse-container id=cnd18:17.3><span>sakko. </span></div><p><div class=verse-container id=cnd18:17.4><span>Bhagavā sakyakulā pabbajitotipi sakko …pe… pahīnabhayabheravo vigatalomahaṁsotipi sakko. </span></div><p><div class=verse-container id=cnd18:17.5><span>Ñāṇaṁ sakkānupucchāmīti tassa ñāṇaṁ pucchāmi, paññaṁ pucchāmi, sambuddhaṁ pucchāmi. </span></div><p><div class=verse-container id=cnd18:17.6><span>“Kīdisaṁ kiṁsaṇṭhitaṁ kiṁpakāraṁ kiṁpaṭibhāgaṁ ñāṇaṁ icchitabban”ti—</span></div><p><div class=verse-container id=cnd18:17.7><span>ñāṇaṁ sakkānupucchāmi. </span></div><p><div class=verse-container id=cnd18:18.1><span>Kathaṁ neyyo tathāvidhoti kathaṁ so netabbo vinetabbo anunetabbo paññāpetabbo nijjhāpetabbo pekkhetabbo pasādetabbo? </span></div><p><div class=verse-container id=cnd18:18.2><span>Kathaṁ tena uttari ñāṇaṁ uppādetabbaṁ? </span></div><p><div class=verse-container id=cnd18:18.3><span>Tathāvidhoti tathāvidho tādiso tassaṇṭhito tappakāro tappaṭibhāgo yo so ākiñcaññāyatanasamāpattilābhīti—</span></div><p><div class=verse-container id=cnd18:18.4><span>kathaṁ neyyo tathāvidho. </span></div><p><div class=verse-container id=cnd18:18.5><span>Tenāha so brāhmaṇo—</span></div><p><div class=verse-container id=cnd18:19.1><span>“Vibhūtarūpasaññissa, </span></div><p><div class=verse-container id=cnd18:19.2><span>sabbakāyappahāyino; </span></div><p><div class=verse-container id=cnd18:19.3><span>Ajjhattañca bahiddhā ca, </span></div><p><div class=verse-container id=cnd18:19.4><span>natthi kiñcīti passato; </span></div><p><div class=verse-container id=cnd18:19.5><span>Ñāṇaṁ sakkānupucchāmi, </span></div><p><div class=verse-container id=cnd18:19.6><span>kathaṁ neyyo tathāvidho”ti. </span></div><p><div class=verse-container id=cnd18:20.1><span>Viññāṇaṭṭhitiyo sabbā, </span></div><p><div class=verse-container id=cnd18:20.2><span>(posālāti bhagavā) </span></div><p><div class=verse-container id=cnd18:20.3><span>Abhijānaṁ tathāgato; </span></div><p><div class=verse-container id=cnd18:20.4><span>Tiṭṭhantamenaṁ jānāti, </span></div><p><div class=verse-container id=cnd18:20.5><span>Dhimuttaṁ tapparāyaṇaṁ. </span></div><p><div class=verse-container id=cnd18:21.1><span>Viññāṇaṭṭhitiyo sabbāti bhagavā abhisaṅkhāravasena catasso viññāṇaṭṭhitiyo jānāti, paṭisandhivasena satta viññāṇaṭṭhitiyo jānāti. </span></div><p><div class=verse-container id=cnd18:21.2><span>Kathaṁ bhagavā abhisaṅkhāravasena catasso viññāṇaṭṭhitiyo jānāti? </span></div><p><div class=verse-container id=cnd18:21.3><span>Vuttañhetaṁ bhagavatā—</span></div><p><div class=verse-container id=cnd18:21.4><span>“rūpupayaṁ vā, bhikkhave, viññāṇaṁ tiṭṭhamānaṁ tiṭṭheyya, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. </span></div><p><div class=verse-container id=cnd18:21.5><span>Vedanupayaṁ vā, bhikkhave …pe… </span></div><p><div class=verse-container id=cnd18:21.6><span>saññupayaṁ vā, bhikkhave …pe… </span></div><p><div class=verse-container id=cnd18:21.7><span>saṅkhārupayaṁ vā, bhikkhave, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyyā”ti. </span></div><p><div class=verse-container id=cnd18:21.8><span>Evaṁ bhagavā abhisaṅkhāravasena catasso viññāṇaṭṭhitiyo jānāti. </span></div><p><div class=verse-container id=cnd18:22.1><span>Kathaṁ bhagavā paṭisandhivasena satta viññāṇaṭṭhitiyo jānāti? </span></div><p><div class=verse-container id=cnd18:22.2><span>Vuttañhetaṁ bhagavatā—</span></div><p><div class=verse-container id=cnd18:22.3><span>“santi, bhikkhave, sattā nānattakāyā nānattasaññino—</span></div><p><div class=verse-container id=cnd18:22.4><span>seyyathāpi manussā ekacce ca devā ekacce ca vinipātikā. </span></div><p><div class=verse-container id=cnd18:22.5><span>Ayaṁ paṭhamā viññāṇaṭṭhiti. </span></div><p><div class=verse-container id=cnd18:23.1><span>Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. </span></div><p><div class=verse-container id=cnd18:23.2><span>Ayaṁ dutiyā viññāṇaṭṭhiti. </span></div><p><div class=verse-container id=cnd18:24.1><span>Santi, bhikkhave, sattā ekattakāyā nānattasaññino, seyyathāpi devā ābhassarā. </span></div><p><div class=verse-container id=cnd18:24.2><span>Ayaṁ tatiyā viññāṇaṭṭhiti. </span></div><p><div class=verse-container id=cnd18:25.1><span>Santi, bhikkhave, sattā ekattakāyā ekattasaññino, seyyathāpi devā subhakiṇhā. </span></div><p><div class=verse-container id=cnd18:25.2><span>Ayaṁ catutthī viññāṇaṭṭhiti. </span></div><p><div class=verse-container id=cnd18:26.1><span>Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā, ananto ākāsoti ākāsānañcāyatanūpagā. </span></div><p><div class=verse-container id=cnd18:26.2><span>Ayaṁ pañcamī viññāṇaṭṭhiti. </span></div><p><div class=verse-container id=cnd18:27.1><span>Santi, bhikkhave, sattā sabbaso ākāsānañcāyatanaṁ samatikkamma, anantaṁ viññāṇanti viññāṇañcāyatanūpagā. </span></div><p><div class=verse-container id=cnd18:27.2><span>Ayaṁ chaṭṭhī viññāṇaṭṭhiti. </span></div><p><div class=verse-container id=cnd18:28.1><span>Santi, bhikkhave, sattā sabbaso viññāṇañcāyatanaṁ samatikkamma, natthi kiñcīti ākiñcaññāyatanūpagā. </span></div><p><div class=verse-container id=cnd18:28.2><span>Ayaṁ sattamī viññāṇaṭṭhiti”. </span></div><p><div class=verse-container id=cnd18:28.3><span>Evaṁ bhagavā paṭisandhivasena satta viññāṇaṭṭhitiyo jānātīti—</span></div><p><div class=verse-container id=cnd18:28.4><span>viññāṇaṭṭhitiyo sabbā. </span></div><p><div class=verse-container id=cnd18:29.1><span>Posālāti bhagavāti. </span></div><p><div class=verse-container id=cnd18:29.2><span>Posālāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd18:29.3><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd18:29.4><span>posālāti bhagavā. </span></div><p><div class=verse-container id=cnd18:30.1><span>Abhijānaṁ tathāgatoti. </span></div><p><div class=verse-container id=cnd18:30.2><span>Abhijānanti abhijānanto vijānanto paṭivijānanto paṭivijjhanto tathāgato. </span></div><p><div class=verse-container id=cnd18:30.3><span>Vuttañhetaṁ bhagavatā—</span></div><p><div class=verse-container id=cnd18:30.4><span>“atītañcepi kho, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. </span></div><p><div class=verse-container id=cnd18:30.5><span>Atītañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. </span></div><p><div class=verse-container id=cnd18:30.6><span>Atītañcepi kho, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tasseva pañhassa veyyākaraṇāya. </span></div><p><div class=verse-container id=cnd18:30.7><span>Anāgatañcepi, cunda, hoti …pe… </span></div><p><div class=verse-container id=cnd18:30.8><span>paccuppannañcepi, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. </span></div><p><div class=verse-container id=cnd18:30.9><span>Paccuppannañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. </span></div><p><div class=verse-container id=cnd18:30.10><span>Paccuppannañcepi, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tassa pañhassa veyyākaraṇāya. </span></div><p><div class=verse-container id=cnd18:30.11><span>Iti kho, cunda, atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī. </span></div><p><div class=verse-container id=cnd18:30.12><span>Tasmā ‘tathāgato’ti vuccati. </span></div><p><div class=verse-container id=cnd18:31.1><span>Yaṁ kho, cunda, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, sabbaṁ taṁ tathāgatena abhisambuddhaṁ. </span></div><p><div class=verse-container id=cnd18:31.2><span>Tasmā ‘tathāgato’ti vuccati. </span></div><p><div class=verse-container id=cnd18:31.3><span>Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati sabbaṁ taṁ tatheva hoti no aññathā. </span></div><p><div class=verse-container id=cnd18:31.4><span>Tasmā ‘tathāgato’ti vuccati. </span></div><p><div class=verse-container id=cnd18:31.5><span>Yathāvādī, cunda, tathāgato tathākārī; </span></div><p><div class=verse-container id=cnd18:31.6><span>yathākārī tathāvādī. </span></div><p><div class=verse-container id=cnd18:31.7><span>Iti yathāvādī tathākārī, yathākārī tathāvādī. </span></div><p><div class=verse-container id=cnd18:31.8><span>Tasmā ‘tathāgato’ti vuccati. </span></div><p><div class=verse-container id=cnd18:31.9><span>Sadevake, cunda, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī. </span></div><p><div class=verse-container id=cnd18:31.10><span>Tasmā tathāgatoti vuccatī”ti—</span></div><p><div class=verse-container id=cnd18:31.11><span>abhijānaṁ tathāgato. </span></div><p><div class=verse-container id=cnd18:32.1><span>Tiṭṭhantamenaṁ jānātīti bhagavā idhatthaññeva jānāti kammābhisaṅkhāravasena—</span></div><p><div class=verse-container id=cnd18:32.2><span>“ayaṁ puggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī”ti. </span></div><p><div class=verse-container id=cnd18:32.3><span>Bhagavā idhatthaññeva jānāti kammābhisaṅkhāravasena—</span></div><p><div class=verse-container id=cnd18:32.4><span>“ayaṁ puggalo kāyassa bhedā paraṁ maraṇā tiracchānayoniṁ upapajjissatī”ti. </span></div><p><div class=verse-container id=cnd18:32.5><span>Bhagavā idhatthaññeva jānāti kammābhisaṅkhāravasena—</span></div><p><div class=verse-container id=cnd18:32.6><span>“ayaṁ puggalo kāyassa bhedā paraṁ maraṇā pettivisayaṁ upapajjissatī”ti. </span></div><p><div class=verse-container id=cnd18:32.7><span>Bhagavā idhatthaññeva jānāti kammābhisaṅkhāravasena—</span></div><p><div class=verse-container id=cnd18:32.8><span>“ayaṁ puggalo kāyassa bhedā paraṁ maraṇā manussesu uppajjissatī”ti. </span></div><p><div class=verse-container id=cnd18:32.9><span>Bhagavā idhatthaññeva jānāti kammābhisaṅkhāravasena—</span></div><p><div class=verse-container id=cnd18:32.10><span>“ayaṁ puggalo suppaṭipanno kāyassa bhedā paraṁ maraṇā sugatiṁ saggaṁ lokaṁ upapajjissatī”ti. </span></div><p><div class=verse-container id=cnd18:33.1><span>Vuttañhetaṁ bhagavatā—</span></div><p><div class=verse-container id=cnd18:33.2><span>“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:33.3><span>‘tathāyaṁ puggalo paṭipanno, tathā ca iriyati, tañca maggaṁ samārūḷho, yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī’ti. </span></div><p><div class=verse-container id=cnd18:34.1><span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:34.2><span>‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā tiracchānayoniṁ upapajjissatī’ti. </span></div><p><div class=verse-container id=cnd18:35.1><span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:35.2><span>‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā pettivisayaṁ upapajjissatī’ti. </span></div><p><div class=verse-container id=cnd18:36.1><span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:36.2><span>‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā manussesu uppajjissatī’ti. </span></div><p><div class=verse-container id=cnd18:37.1><span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:37.2><span>‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā sugatiṁ saggaṁ lokaṁ upapajjissatī’ti. </span></div><p><div class=verse-container id=cnd18:38.1><span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—</span></div><p><div class=verse-container id=cnd18:38.2><span>‘tathāyaṁ puggalo paṭipanno tathā ca iriyati tañca maggaṁ samārūḷho, yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’”ti—</span></div><p><div class=verse-container id=cnd18:38.3><span>tiṭṭhantamenaṁ jānāti. </span></div><p><div class=verse-container id=cnd18:39.1><span>Dhimuttaṁ tapparāyaṇanti. </span></div><p><div class=verse-container id=cnd18:39.2><span>Dhimuttanti ākiñcaññāyatanaṁ. </span></div><p><div class=verse-container id=cnd18:39.3><span>Dhimuttanti vimokkhena dhimuttaṁ tatrādhimuttaṁ tadadhimuttaṁ tadādhipateyyaṁ. </span></div><p><div class=verse-container id=cnd18:39.4><span>Atha vā bhagavā jānāti—</span></div><p><div class=verse-container id=cnd18:39.5><span>“ayaṁ puggalo rūpādhimutto saddādhimutto gandhādhimutto rasādhimutto phoṭṭhabbādhimutto kulādhimutto gaṇādhimutto āvāsādhimutto lābhādhimutto yasādhimutto pasaṁsādhimutto sukhādhimutto cīvarādhimutto piṇḍapātādhimutto senāsanādhimutto gilānapaccayabhesajjaparikkhārādhimutto suttantādhimutto vinayādhimutto abhidhammādhimutto āraññakaṅgādhimutto piṇḍapātikaṅgādhimutto paṁsukūlikaṅgādhimutto tecīvarikaṅgādhimutto sapadānacārikaṅgādhimutto khalupacchābhattikaṅgādhimutto nesajjikaṅgādhimutto yathāsanthatikaṅgādhimutto paṭhamajjhānādhimutto dutiyajjhānādhimutto tatiyajjhānādhimutto catutthajjhānādhimutto ākāsānañcāyatanasamāpattādhimutto viññāṇañcāyatanasamāpattādhimutto ākiñcaññāyatanasamāpattādhimutto nevasaññānāsaññāyatanasamāpattādhimutto”ti dhimuttaṁ. </span></div><p><div class=verse-container id=cnd18:40.1><span>Tapparāyaṇanti ākiñcaññāyatanamayaṁ tapparāyaṇaṁ kammaparāyaṇaṁ vipākaparāyaṇaṁ kammagarukaṁ paṭisandhigarukaṁ. </span></div><p><div class=verse-container id=cnd18:40.2><span>Atha vā bhagavā jānāti—</span></div><p><div class=verse-container id=cnd18:40.3><span>“ayaṁ puggalo rūpaparāyaṇo …pe… </span></div><p><div class=verse-container id=cnd18:40.4><span>nevasaññānāsaññāyatanasamāpattiparāyaṇo”ti—</span></div><p><div class=verse-container id=cnd18:40.5><span>dhimuttaṁ tapparāyaṇaṁ. </span></div><p><div class=verse-container id=cnd18:40.6><span>Tenāha bhagavā—</span></div><p><div class=verse-container id=cnd18:41.1><span>“Viññāṇaṭṭhitiyo sabbā, </span></div><p><div class=verse-container id=cnd18:41.2><span>(posālāti bhagavā) </span></div><p><div class=verse-container id=cnd18:41.3><span>Abhijānaṁ tathāgato; </span></div><p><div class=verse-container id=cnd18:41.4><span>Tiṭṭhantamenaṁ jānāti, </span></div><p><div class=verse-container id=cnd18:41.5><span>Dhimuttaṁ tapparāyaṇan”ti. </span></div><p><div class=verse-container id=cnd18:42.1><span>Ākiñcaññasambhavaṁ ñatvā, </span></div><p><div class=verse-container id=cnd18:42.2><span>Nandisaṁyojanaṁ iti; </span></div><p><div class=verse-container id=cnd18:42.3><span>Evametaṁ abhiññāya, </span></div><p><div class=verse-container id=cnd18:42.4><span>Tato tattha vipassati; </span></div><p><div class=verse-container id=cnd18:42.5><span>Etaṁ ñāṇaṁ tathaṁ tassa, </span></div><p><div class=verse-container id=cnd18:42.6><span>Brāhmaṇassa vusīmato. </span></div><p><div class=verse-container id=cnd18:43.1><span>Ākiñcaññasambhavaṁ ñatvāti ākiñcaññasambhavoti vuccati ākiñcaññāyatanasaṁvattaniko kammābhisaṅkhāro. </span></div><p><div class=verse-container id=cnd18:43.2><span>Ākiñcaññāyatanasaṁvattanikaṁ kammābhisaṅkhāraṁ ākiñcaññasambhavoti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd18:43.3><span>ākiñcaññasambhavaṁ ñatvā. </span></div><p><div class=verse-container id=cnd18:44.1><span>Nandisaṁyojanaṁ itīti nandisaṁyojanaṁ vuccati arūparāgo. </span></div><p><div class=verse-container id=cnd18:44.2><span>Arūparāgena taṁ kammaṁ laggaṁ laggitaṁ palibuddhaṁ arūparāgaṁ nandisaṁyojananti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd18:44.3><span>Itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti—</span></div><p><div class=verse-container id=cnd18:44.4><span>nandisaṁyojanaṁ iti. </span></div><p><div class=verse-container id=cnd18:45.1><span>Evametaṁ abhiññāyāti evaṁ etaṁ abhiññāya jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd18:45.2><span>evametaṁ abhiññāya. </span></div><p><div class=verse-container id=cnd18:46.1><span>Tato tattha vipassatīti. </span></div><p><div class=verse-container id=cnd18:46.2><span>Tatthāti ākiñcaññāyatanaṁ samāpajjitvā tato vuṭṭhahitvā tattha jāte cittacetasike dhamme aniccato vipassati, dukkhato vipassati, rogato …pe… </span></div><p><div class=verse-container id=cnd18:46.3><span>nissaraṇato vipassati dakkhati oloketi nijjhāyati upaparikkhatīti—</span></div><p><div class=verse-container id=cnd18:46.4><span>tato tattha vipassati. </span></div><p><div class=verse-container id=cnd18:47.1><span>Etaṁ ñāṇaṁ tathaṁ tassāti etaṁ ñāṇaṁ tacchaṁ bhūtaṁ yāthāvaṁ aviparītaṁ tassāti—</span></div><p><div class=verse-container id=cnd18:47.2><span>etaṁ ñāṇaṁ tathaṁ tassa. </span></div><p><div class=verse-container id=cnd18:48.1><span>Brāhmaṇassa vusīmatoti. </span></div><p><div class=verse-container id=cnd18:48.2><span>Brāhmaṇoti sattannaṁ dhammānaṁ bāhitattā brāhmaṇo …pe… asito tādi pavuccate sa brahmāti. </span></div><p><div class=verse-container id=cnd18:48.3><span>Brāhmaṇassa vusīmatoti puthujjanakalyāṇaṁ upādāya satta sekkhā appattassa pattiyā anadhigatassa adhigamāya asacchikatassa sacchikiriyāya vasanti saṁvasanti āvasanti parivasanti; </span></div><p><div class=verse-container id=cnd18:48.4><span>arahā vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, </span></div><p><div class=verse-container id=cnd18:48.5><span>so vutthavāso ciṇṇacaraṇo …pe… jātimaraṇasaṁsāro; </span></div><p><div class=verse-container id=cnd18:48.6><span>natthi tassa punabbhavoti—</span></div><p><div class=verse-container id=cnd18:48.7><span>brāhmaṇassa vusīmato. </span></div><p><div class=verse-container id=cnd18:48.8><span>Tenāha bhagavā—</span></div><p><div class=verse-container id=cnd18:49.1><span>“Ākiñcaññasambhavaṁ ñatvā, </span></div><p><div class=verse-container id=cnd18:49.2><span>nandisaṁyojanaṁ iti; </span></div><p><div class=verse-container id=cnd18:49.3><span>Evametaṁ abhiññāya, </span></div><p><div class=verse-container id=cnd18:49.4><span>tato tattha vipassati; </span></div><p><div class=verse-container id=cnd18:49.5><span>Etaṁ ñāṇaṁ tathaṁ tassa, </span></div><p><div class=verse-container id=cnd18:49.6><span>brāhmaṇassa vusīmato”ti. </span></div><p><div class=verse-container id=cnd18:50.1><span>Saha gāthāpariyosānā …pe… </span></div><p><div class=verse-container id=cnd18:50.2><span>satthā me, bhante bhagavā, sāvakohamasmīti. </span></div><p><div class=verse-container id=cnd18:50.3><span>Posālamāṇavapucchāniddeso cuddasamo. </span></div><div class=flex-between><a href=/canon/en/pli/ms/sutta/kn/cnd/cnd0017.html>Previous</a><a href=/canon/en/pli/ms/sutta/kn/cnd/cnd0019.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>