<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0020.html>Previous</a><a href=/canon/en/pli/ms/sutta/kn/cnd/cnd0022.html>Next</a></div><p><div class=verse-container id=cnd21:0.1><span>Cūḷaniddesa </span></div><p><div class=verse-container id=cnd21:0.2><span>Pārāyanavagganiddesa </span></div><p><div class=verse-container id=cnd21:0.3><span class=big-bold>17. Pārāyanatthutigāthāniddesa </span></div><p><div class=verse-container id=cnd21:1.1><span>Idamavoca bhagavā magadhesu viharanto pāsāṇake cetiye, paricārakasoḷasānaṁ brāhmaṇānaṁ ajjhiṭṭho puṭṭho puṭṭho pañhaṁ byākāsi. </span></div><p><div class=verse-container id=cnd21:2.1><span>Idamavoca bhagavāti idaṁ pārāyanaṁ avoca. </span></div><p><div class=verse-container id=cnd21:2.2><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd21:2.3><span>idamavoca bhagavā. </span></div><p><div class=verse-container id=cnd21:2.4><span>Magadhesu viharantoti magadhanāmake janapade viharanto iriyanto vattento pālento yapento yāpento. </span></div><p><div class=verse-container id=cnd21:2.5><span>Pāsāṇake cetiyeti pāsāṇakacetiyaṁ vuccati buddhāsananti—</span></div><p><div class=verse-container id=cnd21:2.6><span>magadhesu viharanto pāsāṇake cetiye. </span></div><p><div class=verse-container id=cnd21:2.7><span>Paricārakasoḷasānaṁ brāhmaṇānanti piṅgiyo brāhmaṇo bāvarissa brāhmaṇassa paddho paddhacaro paricārako sisso. </span></div><p><div class=verse-container id=cnd21:2.8><span>Piṅgiyena te soḷasāti—</span></div><p><div class=verse-container id=cnd21:2.9><span>evampi paricārakasoḷasānaṁ brāhmaṇānaṁ. </span></div><p><div class=verse-container id=cnd21:2.10><span>Atha vā te soḷasa brāhmaṇā buddhassa bhagavato paddhā paddhacarā paricārakā sissāti—</span></div><p><div class=verse-container id=cnd21:2.11><span>evampi paricārakasoḷasānaṁ brāhmaṇānaṁ. </span></div><p><div class=verse-container id=cnd21:3.1><span>Ajjhiṭṭho puṭṭho puṭṭho pañhaṁ byākāsīti. </span></div><p><div class=verse-container id=cnd21:3.2><span>Ajjhiṭṭhoti ajjhiṭṭho ajjhesito. </span></div><p><div class=verse-container id=cnd21:3.3><span>Puṭṭho puṭṭhoti puṭṭho puṭṭho pucchito pucchito yācito yācito ajjhesito ajjhesito pasādito pasādito. </span></div><p><div class=verse-container id=cnd21:3.4><span>Pañhaṁ byākāsīti pañhaṁ byākāsi ācikkhi desesi paññapesi paṭṭhapesi vivari vibhaji uttānīākāsi pakāsesīti—</span></div><p><div class=verse-container id=cnd21:3.5><span>ajjhiṭṭho puṭṭho puṭṭho pañhaṁ byākāsi. </span></div><p><div class=verse-container id=cnd21:3.6><span>Tenetaṁ vuccati—</span></div><p><div class=verse-container id=cnd21:4.1><span>“Idamavoca bhagavā magadhesu viharanto pāsāṇake cetiye, paricārakasoḷasānaṁ brāhmaṇānaṁ ajjhiṭṭho puṭṭho puṭṭho pañhaṁ byākāsī”ti. </span></div><p><div class=verse-container id=cnd21:5.1><span>Ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. </span></div><p><div class=verse-container id=cnd21:5.2><span>Pāraṅgamanīyā ime dhammāti. </span></div><p><div class=verse-container id=cnd21:5.3><span>Tasmā imassa dhammapariyāyassa “pārāyanan”teva adhivacanaṁ. </span></div><p><div class=verse-container id=cnd21:6.1><span>Ekamekassa cepi pañhassāti ekamekassa cepi ajitapañhassa, ekamekassa cepi tissametteyyapañhassa, ekamekassa cepi puṇṇakapañhassa, ekamekassa cepi mettagūpañhassa, ekamekassa cepi dhotakapañhassa, ekamekassa cepi upasīvapañhassa, ekamekassa cepi nandakapañhassa, ekamekassa cepi hemakapañhassa, ekamekassa cepi todeyyapañhassa, ekamekassa cepi kappapañhassa, ekamekassa cepi jatukaṇṇipañhassa, ekamekassa cepi bhadrāvudhapañhassa, ekamekassa cepi udayapañhassa, ekamekassa cepi posālapañhassa, ekamekassa cepi mogharājapañhassa, ekamekassa cepi piṅgiyapañhassāti—</span></div><p><div class=verse-container id=cnd21:6.2><span>ekamekassa cepi pañhassa. </span></div><p><div class=verse-container id=cnd21:7.1><span>Atthamaññāya dhammamaññāyāti sveva pañho dhammo, visajjanaṁ atthoti atthaṁ aññāya jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd21:7.2><span>atthamaññāya. </span></div><p><div class=verse-container id=cnd21:7.3><span>Dhammamaññāyāti dhammaṁ aññāya jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=cnd21:7.4><span>dhammamaññāyāti—</span></div><p><div class=verse-container id=cnd21:7.5><span>atthamaññāya dhammamaññāya. </span></div><p><div class=verse-container id=cnd21:7.6><span>Dhammānudhammaṁ paṭipajjeyyāti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti—</span></div><p><div class=verse-container id=cnd21:7.7><span>dhammānudhammaṁ paṭipajjeyya. </span></div><p><div class=verse-container id=cnd21:7.8><span>Gaccheyyeva jarāmaraṇassa pāranti jarāmaraṇassa pāraṁ vuccati amataṁ nibbānaṁ. </span></div><p><div class=verse-container id=cnd21:7.9><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd21:7.10><span>Gaccheyyeva jarāmaraṇassa pāranti jarāmaraṇassa pāraṁ gaccheyya, pāraṁ adhigaccheyya, pāraṁ adhiphasseyya, pāraṁ sacchikareyyāti—</span></div><p><div class=verse-container id=cnd21:7.11><span>gaccheyyeva jarāmaraṇassa pāraṁ. </span></div><p><div class=verse-container id=cnd21:7.12><span>Pāraṅgamanīyā ime dhammāti ime dhammā pāraṅgamanīyā. </span></div><p><div class=verse-container id=cnd21:7.13><span>Pāraṁ pāpenti pāraṁ sampāpenti pāraṁ samanupāpenti, jarāmaraṇassa taraṇāya saṁvattantīti—</span></div><p><div class=verse-container id=cnd21:7.14><span>pāraṅgamanīyā ime dhammāti. </span></div><p><div class=verse-container id=cnd21:8.1><span>Tasmā imassa dhammapariyāyassāti. </span></div><p><div class=verse-container id=cnd21:8.2><span>Tasmāti tasmā taṅkāraṇā taṁhetu tappaccayā taṁnidānāti—</span></div><p><div class=verse-container id=cnd21:8.3><span>tasmā. </span></div><p><div class=verse-container id=cnd21:8.4><span>Imassa dhammapariyāyassāti imassa pārāyanassāti—</span></div><p><div class=verse-container id=cnd21:8.5><span>tasmā imassa dhammapariyāyassa. </span></div><p><div class=verse-container id=cnd21:8.6><span>Pārāyananteva adhivacananti pāraṁ vuccati amataṁ nibbānaṁ …pe… nirodho nibbānaṁ. </span></div><p><div class=verse-container id=cnd21:8.7><span>Ayanaṁ vuccati maggo, seyyathidaṁ—</span></div><p><div class=verse-container id=cnd21:8.8><span>sammādiṭṭhi …pe… sammāsamādhi. </span></div><p><div class=verse-container id=cnd21:8.9><span>Adhivacananti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—</span></div><p><div class=verse-container id=cnd21:8.10><span>pārāyananteva adhivacanaṁ. </span></div><p><div class=verse-container id=cnd21:8.11><span>Tenetaṁ vuccati—</span></div><p><div class=verse-container id=cnd21:9.1><span>“Ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. </span></div><p><div class=verse-container id=cnd21:9.2><span>Pāraṅgamanīyā ime dhammāti. </span></div><p><div class=verse-container id=cnd21:9.3><span>Tasmā imassa dhammapariyāyassa ‘pārāyanan’teva adhivacanan”ti. </span></div><p><div class=verse-container id=cnd21:10.1><span>Ajito tissametteyyo, </span></div><p><div class=verse-container id=cnd21:10.2><span>puṇṇako atha mettagū; </span></div><p><div class=verse-container id=cnd21:10.3><span>Dhotako upasīvo ca, </span></div><p><div class=verse-container id=cnd21:10.4><span>nando ca atha hemako. </span></div><p><div class=verse-container id=cnd21:11.1><span>Todeyyakappā dubhayo, </span></div><p><div class=verse-container id=cnd21:11.2><span>jatukaṇṇī ca paṇḍito; </span></div><p><div class=verse-container id=cnd21:11.3><span>Bhadrāvudho udayo ca, </span></div><p><div class=verse-container id=cnd21:11.4><span>posālo cāpi brāhmaṇo; </span></div><p><div class=verse-container id=cnd21:11.5><span>Mogharājā ca medhāvī, </span></div><p><div class=verse-container id=cnd21:11.6><span>piṅgiyo ca mahāisi. </span></div><p><div class=verse-container id=cnd21:12.1><span>Ete buddhaṁ upāgacchuṁ, </span></div><p><div class=verse-container id=cnd21:12.2><span>Sampannacaraṇaṁ isiṁ; </span></div><p><div class=verse-container id=cnd21:12.3><span>Pucchantā nipuṇe pañhe, </span></div><p><div class=verse-container id=cnd21:12.4><span>Buddhaseṭṭhaṁ upāgamuṁ. </span></div><p><div class=verse-container id=cnd21:13.1><span>Ete buddhaṁ upāgacchunti. </span></div><p><div class=verse-container id=cnd21:13.2><span>Eteti soḷasa pārāyaniyā brāhmaṇā. </span></div><p><div class=verse-container id=cnd21:13.3><span>Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. </span></div><p><div class=verse-container id=cnd21:13.4><span>Buddhoti kenaṭṭhena buddho? </span></div><p><div class=verse-container id=cnd21:13.5><span>Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, abhiññeyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhāti buddho. </span></div><p><div class=verse-container id=cnd21:13.6><span>Buddhoti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. </span></div><p><div class=verse-container id=cnd21:13.7><span>Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ buddhoti. </span></div><p><div class=verse-container id=cnd21:13.8><span>Ete buddhaṁ upāgacchunti ete buddhaṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti—</span></div><p><div class=verse-container id=cnd21:13.9><span>ete buddhaṁ upāgacchuṁ. </span></div><p><div class=verse-container id=cnd21:14.1><span>Sampannacaraṇaṁ isinti caraṇaṁ vuccati sīlācāranibbatti. </span></div><p><div class=verse-container id=cnd21:14.2><span>Sīlasaṁvaropi caraṇaṁ, indriyasaṁvaropi caraṇaṁ, bhojane mattaññutāpi caraṇaṁ, jāgariyānuyogopi caraṇaṁ, sattapi saddhammā caraṇaṁ, cattāripi jhānāni caraṇaṁ. </span></div><p><div class=verse-container id=cnd21:14.3><span>Sampannacaraṇanti sampannacaraṇaṁ seṭṭhacaraṇaṁ viseṭṭhacaraṇaṁ pāmokkhacaraṇaṁ uttamacaraṇaṁ pavaracaraṇaṁ. </span></div><p><div class=verse-container id=cnd21:14.4><span>Isīti isi bhagavā mahantaṁ sīlakkhandhaṁ esī gavesī pariyesīti isi …pe… mahesakkhehi vā sattehi esito gavesito pariyesito—</span></div><p><div class=verse-container id=cnd21:14.5><span>“kahaṁ buddho, kahaṁ bhagavā, kahaṁ devadevo kahaṁ narāsabho”ti—</span></div><p><div class=verse-container id=cnd21:14.6><span>isīti—</span></div><p><div class=verse-container id=cnd21:14.7><span>sampannacaraṇaṁ isiṁ. </span></div><p><div class=verse-container id=cnd21:15.1><span>Pucchantā nipuṇe pañheti. </span></div><p><div class=verse-container id=cnd21:15.2><span>Pucchantāti pucchantā yācantā ajjhesantā pasādentā. </span></div><p><div class=verse-container id=cnd21:15.3><span>Nipuṇe pañheti gambhīre duddase duranubodhe sante paṇīte atakkāvacare nipuṇe paṇḍitavedanīye pañheti—</span></div><p><div class=verse-container id=cnd21:15.4><span>pucchantā nipuṇe pañhe. </span></div><p><div class=verse-container id=cnd21:16.1><span>Buddhaseṭṭhaṁ upāgamunti. </span></div><p><div class=verse-container id=cnd21:16.2><span>Buddhoti yo so bhagavā …pe… sacchikā paññatti, yadidaṁ buddhoti. </span></div><p><div class=verse-container id=cnd21:16.3><span>Seṭṭhanti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ buddhaṁ upāgamuṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti—</span></div><p><div class=verse-container id=cnd21:16.4><span>buddhaseṭṭhaṁ upāgamuṁ. </span></div><p><div class=verse-container id=cnd21:16.5><span>Tenetaṁ vuccati—</span></div><p><div class=verse-container id=cnd21:17.1><span>“Ete buddhaṁ upāgacchuṁ, </span></div><p><div class=verse-container id=cnd21:17.2><span>sampannacaraṇaṁ isiṁ; </span></div><p><div class=verse-container id=cnd21:17.3><span>Pucchantā nipuṇe pañhe, </span></div><p><div class=verse-container id=cnd21:17.4><span>buddhaseṭṭhaṁ upāgamun”ti. </span></div><p><div class=verse-container id=cnd21:18.1><span>Tesaṁ buddho pabyākāsi, </span></div><p><div class=verse-container id=cnd21:18.2><span>Pañhaṁ puṭṭho yathātathaṁ; </span></div><p><div class=verse-container id=cnd21:18.3><span>Pañhānaṁ veyyākaraṇena, </span></div><p><div class=verse-container id=cnd21:18.4><span>Tosesi brāhmaṇe muni. </span></div><p><div class=verse-container id=cnd21:19.1><span>Tesaṁ buddho pabyākāsīti. </span></div><p><div class=verse-container id=cnd21:19.2><span>Tesanti soḷasānaṁ pārāyaniyānaṁ brāhmaṇānaṁ. </span></div><p><div class=verse-container id=cnd21:19.3><span>Buddhoti yo so bhagavā …pe… sacchikā paññatti, yadidaṁ buddhoti. </span></div><p><div class=verse-container id=cnd21:19.4><span>Pabyākāsīti tesaṁ buddho pabyākāsi ācikkhi desesi paññapesi paṭṭhapesi vivari vibhaji uttānīakāsi pakāsesīti—</span></div><p><div class=verse-container id=cnd21:19.5><span>tesaṁ buddho pabyākāsi. </span></div><p><div class=verse-container id=cnd21:20.1><span>Pañhaṁ puṭṭho yathātathanti. </span></div><p><div class=verse-container id=cnd21:20.2><span>Pañhaṁ puṭṭhoti pañhaṁ puṭṭho pucchito yācito ajjhesito pasādito. </span></div><p><div class=verse-container id=cnd21:20.3><span>Yathātathanti yathā ācikkhitabbaṁ tathā ācikkhi, yathā desitabbaṁ tathā desesi, yathā paññapetabbaṁ tathā paññapesi, yathā paṭṭhapetabbaṁ tathā paṭṭhapesi, yathā vivaritabbaṁ tathā vivari, yathā vibhajitabbaṁ tathā vibhaji, yathā uttānīkātabbaṁ tathā uttānīakāsi, yathā pakāsitabbaṁ tathā pakāsesīti—</span></div><p><div class=verse-container id=cnd21:20.4><span>pañhaṁ puṭṭho yathātathaṁ. </span></div><p><div class=verse-container id=cnd21:21.1><span>Pañhānaṁ veyyākaraṇenāti pañhānaṁ veyyākaraṇena ācikkhanena desanena paññapanena paṭṭhapanena vivaraṇena vibhajanena uttānīkammena pakāsanenāti—</span></div><p><div class=verse-container id=cnd21:21.2><span>pañhānaṁ veyyākaraṇena. </span></div><p><div class=verse-container id=cnd21:22.1><span>Tosesi brāhmaṇe munīti. </span></div><p><div class=verse-container id=cnd21:22.2><span>Tosesīti tosesi vitosesi pasādesi ārādhesi attamane akāsi. </span></div><p><div class=verse-container id=cnd21:22.3><span>Brāhmaṇeti soḷasa pārāyaniye brāhmaṇe. </span></div><p><div class=verse-container id=cnd21:22.4><span>Munīti monaṁ vuccati ñāṇaṁ …pe… saṅgajālamaticca so munīti—</span></div><p><div class=verse-container id=cnd21:22.5><span>tosesi brāhmaṇe muni. </span></div><p><div class=verse-container id=cnd21:22.6><span>Tenetaṁ vuccati—</span></div><p><div class=verse-container id=cnd21:23.1><span>“Tesaṁ buddho pabyākāsi, </span></div><p><div class=verse-container id=cnd21:23.2><span>pañhaṁ puṭṭho yathātathaṁ; </span></div><p><div class=verse-container id=cnd21:23.3><span>Pañhānaṁ veyyākaraṇena, </span></div><p><div class=verse-container id=cnd21:23.4><span>tosesi brāhmaṇe munī”ti. </span></div><p><div class=verse-container id=cnd21:24.1><span>Te tositā cakkhumatā, </span></div><p><div class=verse-container id=cnd21:24.2><span>buddhenādiccabandhunā; </span></div><p><div class=verse-container id=cnd21:24.3><span>Brahmacariyamacariṁsu, </span></div><p><div class=verse-container id=cnd21:24.4><span>varapaññassa santike. </span></div><p><div class=verse-container id=cnd21:25.1><span>Te tositā cakkhumatāti. </span></div><p><div class=verse-container id=cnd21:25.2><span>Teti soḷasa pārāyaniyā brāhmaṇā. </span></div><p><div class=verse-container id=cnd21:25.3><span>Tositāti tositā vitositā pasāditā ārādhitā attamanā katāti—</span></div><p><div class=verse-container id=cnd21:25.4><span>te tositā. </span></div><p><div class=verse-container id=cnd21:25.5><span>Cakkhumatāti bhagavā pañcahi cakkhūhi cakkhumā—</span></div><p><div class=verse-container id=cnd21:25.6><span>maṁsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. </span></div><p><div class=verse-container id=cnd21:25.7><span>Kathaṁ bhagavā maṁsacakkhunāpi cakkhumā …pe… </span></div><p><div class=verse-container id=cnd21:25.8><span>evaṁ bhagavā samantacakkhunāpi cakkhumāti—</span></div><p><div class=verse-container id=cnd21:25.9><span>te tositā cakkhumatā. </span></div><p><div class=verse-container id=cnd21:26.1><span>Buddhenādiccabandhunāti. </span></div><p><div class=verse-container id=cnd21:26.2><span>Buddhoti yo so bhagavā …pe… sacchikā paññatti, yadidaṁ buddhoti. </span></div><p><div class=verse-container id=cnd21:26.3><span>Ādiccabandhunāti ādicco vuccati sūriyo. </span></div><p><div class=verse-container id=cnd21:26.4><span>So gotamo gottena, bhagavāpi gotamo gottena, bhagavā sūriyassa gottañātako gottabandhu. </span></div><p><div class=verse-container id=cnd21:26.5><span>Tasmā buddho ādiccabandhūti—</span></div><p><div class=verse-container id=cnd21:26.6><span>buddhenādiccabandhunā. </span></div><p><div class=verse-container id=cnd21:27.1><span>Brahmacariyamacariṁsūti brahmacariyaṁ vuccati asaddhammasamāpattiyā ārati virati paṭivirati veramaṇī viramaṇaṁ akiriyā akaraṇaṁ anajjhāpatti velāanatikkamo setughāto. </span></div><p><div class=verse-container id=cnd21:27.2><span>Api ca nippariyāyavasena brahmacariyaṁ vuccati ariyo aṭṭhaṅgiko maggo, seyyathidaṁ—</span></div><p><div class=verse-container id=cnd21:27.3><span>sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </span></div><p><div class=verse-container id=cnd21:27.4><span>Brahmacariyamacariṁsūti brahmacariyaṁ cariṁsu acariṁsu samādāya vattiṁsūti—</span></div><p><div class=verse-container id=cnd21:27.5><span>brahmacariyamacariṁsu. </span></div><p><div class=verse-container id=cnd21:28.1><span>Varapaññassa santiketi varapaññassa aggapaññassa seṭṭhapaññassa viseṭṭhapaññassa pāmokkhapaññassa uttamapaññassa pavarapaññassa. </span></div><p><div class=verse-container id=cnd21:28.2><span>Santiketi santike sāmantā āsanne avidūre upakaṭṭheti—</span></div><p><div class=verse-container id=cnd21:28.3><span>varapaññassa santike. </span></div><p><div class=verse-container id=cnd21:28.4><span>Tenetaṁ vuccati—</span></div><p><div class=verse-container id=cnd21:29.1><span>“Te tositā cakkhumatā, </span></div><p><div class=verse-container id=cnd21:29.2><span>buddhenādiccabandhunā; </span></div><p><div class=verse-container id=cnd21:29.3><span>Brahmacariyamacariṁsu, </span></div><p><div class=verse-container id=cnd21:29.4><span>varapaññassa santike”ti. </span></div><p><div class=verse-container id=cnd21:30.1><span>Ekamekassa pañhassa, </span></div><p><div class=verse-container id=cnd21:30.2><span>yathā buddhena desitaṁ; </span></div><p><div class=verse-container id=cnd21:30.3><span>Tathā yo paṭipajjeyya, </span></div><p><div class=verse-container id=cnd21:30.4><span>gacche pāraṁ apārato. </span></div><p><div class=verse-container id=cnd21:31.1><span>Ekamekassa pañhassāti ekamekassa ajitapañhassa, ekamekassa tissametteyyapañhassa …pe… </span></div><p><div class=verse-container id=cnd21:31.2><span>ekamekassa piṅgiyapañhassāti—</span></div><p><div class=verse-container id=cnd21:31.3><span>ekamekassa pañhassa. </span></div><p><div class=verse-container id=cnd21:32.1><span>Yathā buddhena desitanti. </span></div><p><div class=verse-container id=cnd21:32.2><span>Buddhoti yo so bhagavā sayambhū …pe… </span></div><p><div class=verse-container id=cnd21:32.3><span>sacchikā paññatti, yadidaṁ buddhoti. </span></div><p><div class=verse-container id=cnd21:32.4><span>Yathā buddhena desitanti yathā buddhena ācikkhitaṁ desitaṁ paññapitaṁ paṭṭhapitaṁ vivaritaṁ vibhajitaṁ uttānīkataṁ pakāsitanti—</span></div><p><div class=verse-container id=cnd21:32.5><span>yathā buddhena desitaṁ. </span></div><p><div class=verse-container id=cnd21:33.1><span>Tathā yo paṭipajjeyyāti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti—</span></div><p><div class=verse-container id=cnd21:33.2><span>tathā yo paṭipajjeyya. </span></div><p><div class=verse-container id=cnd21:34.1><span>Gacche pāraṁ apāratoti pāraṁ vuccati amataṁ nibbānaṁ …pe… nirodho nibbānaṁ; </span></div><p><div class=verse-container id=cnd21:34.2><span>apāraṁ vuccanti kilesā ca khandhā ca abhisaṅkhārā ca. </span></div><p><div class=verse-container id=cnd21:34.3><span>Gacche pāraṁ apāratoti apārato pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti—</span></div><p><div class=verse-container id=cnd21:34.4><span>gacche pāraṁ apārato. </span></div><p><div class=verse-container id=cnd21:34.5><span>Tenetaṁ vuccati—</span></div><p><div class=verse-container id=cnd21:35.1><span>“Ekamekassa pañhassa, </span></div><p><div class=verse-container id=cnd21:35.2><span>yathā buddhena desitaṁ; </span></div><p><div class=verse-container id=cnd21:35.3><span>Tathā yo paṭipajjeyya, </span></div><p><div class=verse-container id=cnd21:35.4><span>gacche pāraṁ apārato”ti. </span></div><p><div class=verse-container id=cnd21:36.1><span>Apārā pāraṁ gaccheyya, </span></div><p><div class=verse-container id=cnd21:36.2><span>bhāvento maggamuttamaṁ; </span></div><p><div class=verse-container id=cnd21:36.3><span>Maggo so pāraṁ gamanāya, </span></div><p><div class=verse-container id=cnd21:36.4><span>tasmā pārāyanaṁ iti. </span></div><p><div class=verse-container id=cnd21:37.1><span>Apārā pāraṁ gaccheyyāti apāraṁ vuccanti kilesā ca khandhā ca abhisaṅkhārā ca; </span></div><p><div class=verse-container id=cnd21:37.2><span>pāraṁ vuccati amataṁ nibbānaṁ …pe… </span></div><p><div class=verse-container id=cnd21:37.3><span>taṇhakkhayo virāgo nirodho nibbānaṁ. </span></div><p><div class=verse-container id=cnd21:37.4><span>Apārā pāraṁ gaccheyyāti apārā pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti—</span></div><p><div class=verse-container id=cnd21:37.5><span>apārā pāraṁ gaccheyya. </span></div><p><div class=verse-container id=cnd21:38.1><span>Bhāvento maggamuttamanti maggamuttamaṁ vuccati ariyo aṭṭhaṅgiko maggo, seyyathidaṁ—</span></div><p><div class=verse-container id=cnd21:38.2><span>sammādiṭṭhi …pe… sammāsamādhi. </span></div><p><div class=verse-container id=cnd21:38.3><span>Maggamuttamanti maggaṁ aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ. </span></div><p><div class=verse-container id=cnd21:38.4><span>Bhāventoti bhāvento āsevanto bahulīkarontoti—</span></div><p><div class=verse-container id=cnd21:38.5><span>bhāvento maggamuttamaṁ. </span></div><p><div class=verse-container id=cnd21:39.1><span>Maggo so pāraṁ gamanāyāti—</span></div><p><div class=verse-container id=cnd21:40.1><span>Maggo pantho patho pajjo, </span></div><p><div class=verse-container id=cnd21:40.2><span>añjasaṁ vaṭumāyanaṁ; </span></div><p><div class=verse-container id=cnd21:40.3><span>Nāvā uttarasetu ca, </span></div><p><div class=verse-container id=cnd21:40.4><span>kullo ca bhisi saṅkamo. </span></div><p><div class=verse-container id=cnd21:41.1><span>Pāraṁ gamanāyāti pāraṁ gamanāya pāraṁ sampāpanāya pāraṁ samanupāpanāya jarāmaraṇassa taraṇāyāti—</span></div><p><div class=verse-container id=cnd21:41.2><span>maggo so pāraṁ gamanāya. </span></div><p><div class=verse-container id=cnd21:42.1><span>Tasmā pārāyanaṁ itīti. </span></div><p><div class=verse-container id=cnd21:42.2><span>Tasmāti tasmā taṅkāraṇā taṁhetu tappaccayā taṁnidānā. </span></div><p><div class=verse-container id=cnd21:42.3><span>Pāraṁ vuccati amataṁ nibbānaṁ …pe… nirodho nibbānaṁ. </span></div><p><div class=verse-container id=cnd21:42.4><span>Ayanaṁ vuccati maggo. </span></div><p><div class=verse-container id=cnd21:42.5><span>Itīti padasandhi …pe… padānupubbatāpetaṁ itīti—</span></div><p><div class=verse-container id=cnd21:42.6><span>tasmā pārāyanaṁ iti. </span></div><p><div class=verse-container id=cnd21:42.7><span>Tenetaṁ vuccati—</span></div><p><div class=verse-container id=cnd21:43.1><span>“Apārā pāraṁ gaccheyya, </span></div><p><div class=verse-container id=cnd21:43.2><span>bhāvento maggamuttamaṁ; </span></div><p><div class=verse-container id=cnd21:43.3><span>Maggo so pāraṁ gamanāya, </span></div><p><div class=verse-container id=cnd21:43.4><span>tasmā pārāyanaṁ itī”ti. </span></div><p><div class=verse-container id=cnd21:43.5><span>Pārāyanatthutigāthāniddeso sattarasamo. </span></div><div class=flex-between><a href=/canon/en/pli/ms/sutta/kn/cnd/cnd0020.html>Previous</a><a href=/canon/en/pli/ms/sutta/kn/cnd/cnd0022.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>