<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0013.html>Previous</a><a href=/canon/en/pli/ms/sutta/kn/cnd/cnd0015.html>Next</a></div><p id=cnd14:0.1><span class=root>Cūḷaniddesa </span><br><p id=cnd14:0.2><span class=root>Pārāyanavagganiddesa </span><br><p id=cnd14:0.3><span class=root>Pucchāniddesa </span><br><p id=cnd14:0.4><span class="root big-bold">10. Kappamāṇavapucchāniddesa </span><br><p id=cnd14:1.1><span class=root>Majjhe sarasmiṁ tiṭṭhataṁ, </span><br><p id=cnd14:1.2><span class=root>(iccāyasmā kappo) </span><br><p id=cnd14:1.3><span class=root>Oghe jāte mahabbhaye; </span><br><p id=cnd14:1.4><span class=root>Jarāmaccuparetānaṁ, </span><br><p id=cnd14:1.5><span class=root>Dīpaṁ pabrūhi mārisa; </span><br><p id=cnd14:1.6><span class=root>Tvañca me dīpamakkhāhi, </span><br><p id=cnd14:1.7><span class=root>Yathāyidaṁ nāparaṁ siyā. </span><br><p id=cnd14:2.1><span class=root>Majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo cuti ca upapatti ca nibbatti ca bhedo ca jāti ca jarā ca maraṇañca. </span><br><p id=cnd14:2.2><span class=root>Saṁsārassa purimāpi koṭi na paññāyati, pacchimāpi koṭi na paññāyati; </span><br><p id=cnd14:2.3><span class=root>majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </span><br><p id=cnd14:3.1><span class=root>Kathaṁ saṁsārassa purimā koṭi na paññāyati? </span><br><p id=cnd14:3.2><span class=root>Ettakā jātiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.3><span class=root>Ettakāni jātisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.4><span class=root>Ettakāni jātisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.5><span class=root>Ettakāni jātisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.6><span class=root>Ettakā jātikoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.7><span class=root>Ettakāni jātikoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:3.8><span class=root>Ettakāni jātikoṭisahassāni vaṭṭaṁ vatti, tato paraṁ na vattatīti, hevaṁ natthi. </span><br><p id=cnd14:3.9><span class=root>Evampi saṁsārassa purimā koṭi na paññāyati. </span><br><p id=cnd14:3.10><span class=root>Ettakāni jātikoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.1><span class=root>Ettakāni vassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.2><span class=root>Ettakāni vassasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.3><span class=root>Ettakāni vassasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.4><span class=root>Ettakāni vassasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.5><span class=root>Ettakā vassakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.6><span class=root>Ettakāni vassakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.7><span class=root>Ettakāni vassakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:4.8><span class=root>Ettakāni vassakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.1><span class=root>Ettakāni kappāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.2><span class=root>Ettakāni kappasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.3><span class=root>Ettakāni kappasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.4><span class=root>Ettakāni kappasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.5><span class=root>Ettakā kappakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.6><span class=root>Ettakāni kappakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.7><span class=root>Ettakāni kappakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:5.8><span class=root>Ettakāni kappakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span><br><p id=cnd14:6.1><span class=root>Vuttañhetaṁ bhagavatā—</span><br><p id=cnd14:6.2><span class=root>“anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. </span><br><p id=cnd14:6.3><span class=root>Evaṁ dīgharattaṁ kho, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. </span><br><p id=cnd14:6.4><span class=root>Yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitun”ti. </span><br><p id=cnd14:6.5><span class=root>Evampi saṁsārassa purimā koṭi na paññāyati. </span><br><p id=cnd14:7.1><span class=root>Kathaṁ saṁsārassa pacchimā koṭi na paññāyati? </span><br><p id=cnd14:7.2><span class=root>Ettakā jātiyo vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. </span><br><p id=cnd14:7.3><span class=root>Ettakāni jātisatāni, ettakāni jātisahassāni, ettakāni jātisatasahassāni …pe… </span><br><p id=cnd14:7.4><span class=root>ettakā jātikoṭiyo, ettakāni jātikoṭisatāni, ettakāni jātikoṭisahassāni, ettakāni jātikoṭisatasahassāni, ettakāni vassāni, ettakāni vassasatāni, ettakāni vassasahassāni, ettakāni vassasatasahassāni, ettakā vassakoṭiyo, ettakāni vassakoṭisatāni, ettakāni vassakoṭisahassāni, ettakāni vassakoṭisatasahassāni, ettakāni kappāni, ettakāni kappasatāni, ettakāni kappasahassāni, ettakāni kappasatasahassāni, ettakā kappakoṭiyo, ettakāni kappakoṭisatāni, ettakāni kappakoṭisahassāni, ettakāni kappakoṭisatasahassāni vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. </span><br><p id=cnd14:7.5><span class=root>Evampi saṁsārassa purimāpi koṭi na paññāyati, pacchimāpi koṭi na paññāyati, majjheva saṁsāre sattā ṭhitā patiṭṭhitā allīnā upagatā ajjhositā adhimuttāti—</span><br><p id=cnd14:7.6><span class=root>majjhe sarasmiṁ tiṭṭhataṁ. </span><br><p id=cnd14:7.7><span class=root>Iccāyasmā kappoti. </span><br><p id=cnd14:7.8><span class=root>Iccāti padasandhi …pe…. </span><br><p id=cnd14:7.9><span class=root>Āyasmāti piyavacanaṁ …pe…. </span><br><p id=cnd14:7.10><span class=root>Kappoti tassa brāhmaṇassa nāmaṁ …pe… abhilāpoti—</span><br><p id=cnd14:7.11><span class=root>iccāyasmā kappo. </span><br><p id=cnd14:8.1><span class=root>Oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. </span><br><p id=cnd14:8.2><span class=root>Mahabbhayeti jātibhaye jarābhaye byādhibhaye maraṇabhayeti—</span><br><p id=cnd14:8.3><span class=root>oghe jāte mahabbhaye. </span><br><p id=cnd14:9.1><span class=root>Jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ. </span><br><p id=cnd14:9.2><span class=root>Maccunā phuṭṭhānaṁ paretānaṁ samohitānaṁ samannāgatānaṁ, jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti—</span><br><p id=cnd14:9.3><span class=root>jarāmaccuparetānaṁ. </span><br><p id=cnd14:10.1><span class=root>Dīpaṁ pabrūhi mārisāti dīpaṁ tāṇaṁ leṇaṁ saraṇaṁ gatiṁ parāyanaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span><br><p id=cnd14:10.2><span class=root>Mārisāti piyavacanaṁ garuvacanaṁ sagāravasappatissādhivacanametaṁ mārisāti—</span><br><p id=cnd14:10.3><span class=root>dīpaṁ pabrūhi mārisa. </span><br><p id=cnd14:11.1><span class=root>Tvañca me dīpamakkhāhīti. </span><br><p id=cnd14:11.2><span class=root>Tvanti bhagavantaṁ bhaṇati. </span><br><p id=cnd14:11.3><span class=root>Dīpamakkhāhīti dīpaṁ tāṇaṁ leṇaṁ saraṇaṁ gatiṁ parāyanaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span><br><p id=cnd14:11.4><span class=root>tvañca me dīpamakkhāhi. </span><br><p id=cnd14:12.1><span class=root>Yathāyidaṁ nāparaṁ siyāti yathayidaṁ dukkhaṁ idheva nirujjheyya vūpasameyya atthaṁ gaccheyya paṭippassambheyya punapaṭisandhikaṁ dukkhaṁ na nibbatteyya, kāmadhātuyā vā rūpadhātuyā vā arūpadhātuyā vā kāmabhave vā rūpabhave vā arūpabhave vā saññābhave vā asaññābhave vā nevasaññānāsaññābhave vā ekavokārabhave vā catuvokārabhave vā pañcavokārabhave vā punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya. </span><br><p id=cnd14:12.2><span class=root>Idheva nirujjheyya vūpasameyya atthaṁ gaccheyya paṭippassambheyyāti—</span><br><p id=cnd14:12.3><span class=root>yathāyidaṁ nāparaṁ siyā. </span><br><p id=cnd14:12.4><span class=root>Tenāha so brāhmaṇo—</span><br><p id=cnd14:13.1><span class=root>“Majjhe sarasmiṁ tiṭṭhataṁ, </span><br><p id=cnd14:13.2><span class=root>(iccāyasmā kappo) </span><br><p id=cnd14:13.3><span class=root>Oghe jāte mahabbhaye; </span><br><p id=cnd14:13.4><span class=root>Jarāmaccuparetānaṁ, </span><br><p id=cnd14:13.5><span class=root>Dīpaṁ pabrūhi mārisa; </span><br><p id=cnd14:13.6><span class=root>Tvañca me dīpamakkhāhi, </span><br><p id=cnd14:13.7><span class=root>Yathāyidaṁ nāparaṁ siyā”ti. </span><br><p id=cnd14:14.1><span class=root>Majjhe sarasmiṁ tiṭṭhataṁ, </span><br><p id=cnd14:14.2><span class=root>(kappāti bhagavā) </span><br><p id=cnd14:14.3><span class=root>Oghe jāte mahabbhaye; </span><br><p id=cnd14:14.4><span class=root>Jarāmaccuparetānaṁ, </span><br><p id=cnd14:14.5><span class=root>Dīpaṁ pabrūmi kappa te. </span><br><p id=cnd14:15.1><span class=root>Majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo, cuti ca upapatti ca nibbatti ca bhedo ca jāti ca jarā ca maraṇañca. </span><br><p id=cnd14:15.2><span class=root>Saṁsārassa purimāpi koṭi na paññāyati, pacchimāpi koṭi na paññāyati. </span><br><p id=cnd14:15.3><span class=root>Majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </span><br><p id=cnd14:16.1><span class=root>Kathaṁ saṁsārassa purimā koṭi na paññāyati …pe… </span><br><p id=cnd14:16.2><span class=root>evaṁ saṁsārassa purimā koṭi na paññāyati. </span><br><p id=cnd14:16.3><span class=root>Kathaṁ saṁsārassa pacchimā koṭi na paññāyati …pe… </span><br><p id=cnd14:16.4><span class=root>evaṁ saṁsārassa pacchimā koṭi na paññāyati. </span><br><p id=cnd14:16.5><span class=root>Evaṁ saṁsārassa purimāpi koṭi na paññāyati, pacchimāpi koṭi na paññāyati. </span><br><p id=cnd14:16.6><span class=root>Majjheva saṁsāre sattā ṭhitā patiṭṭhitā allīnā upagatā ajjhositā adhimuttāti—</span><br><p id=cnd14:16.7><span class=root>majjhe sarasmiṁ tiṭṭhataṁ. </span><br><p id=cnd14:16.8><span class=root>Kappāti bhagavāti. </span><br><p id=cnd14:16.9><span class=root>Kappāti bhagavā taṁ brāhmaṇaṁ nāmena ālapati. </span><br><p id=cnd14:16.10><span class=root>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span><br><p id=cnd14:16.11><span class=root>kappāti bhagavā. </span><br><p id=cnd14:17.1><span class=root>Oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. </span><br><p id=cnd14:17.2><span class=root>Mahabbhayeti jātibhaye jarābhaye byādhibhaye maraṇabhayeti—</span><br><p id=cnd14:17.3><span class=root>oghe jāte mahabbhaye. </span><br><p id=cnd14:18.1><span class=root>Jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ, maccunā phuṭṭhānaṁ paretānaṁ samohitānaṁ samannāgatānaṁ jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti—</span><br><p id=cnd14:18.2><span class=root>jarāmaccuparetānaṁ. </span><br><p id=cnd14:19.1><span class=root>Dīpaṁ pabrūmi kappa teti dīpaṁ tāṇaṁ leṇaṁ saraṇaṁ gatiṁ parāyanaṁ brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd14:19.2><span class=root>dīpaṁ pabrūmi kappa te. </span><br><p id=cnd14:19.3><span class=root>Tenāha bhagavā—</span><br><p id=cnd14:20.1><span class=root>“Majjhe sarasmiṁ tiṭṭhataṁ, </span><br><p id=cnd14:20.2><span class=root>(kappāti bhagavā) </span><br><p id=cnd14:20.3><span class=root>Oghe jāte mahabbhaye; </span><br><p id=cnd14:20.4><span class=root>Jarāmaccuparetānaṁ, </span><br><p id=cnd14:20.5><span class=root>Dīpaṁ pabrūmi kappa te”ti. </span><br><p id=cnd14:21.1><span class=root>Akiñcanaṁ anādānaṁ, </span><br><p id=cnd14:21.2><span class=root>etaṁ dīpaṁ anāparaṁ; </span><br><p id=cnd14:21.3><span class=root>Nibbānaṁ iti naṁ brūmi, </span><br><p id=cnd14:21.4><span class=root>jarāmaccuparikkhayaṁ. </span><br><p id=cnd14:22.1><span class=root>Akiñcanaṁ anādānanti. </span><br><p id=cnd14:22.2><span class=root>Kiñcananti—</span><br><p id=cnd14:22.3><span class=root>rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ; </span><br><p id=cnd14:22.4><span class=root>kiñcanappahānaṁ kiñcanavūpasamaṁ kiñcanapaṭinissaggaṁ kiñcanapaṭippassaddhiṁ amataṁ nibbānanti—</span><br><p id=cnd14:22.5><span class=root>akiñcanaṁ. </span><br><p id=cnd14:22.6><span class=root>Anādānanti ādānaṁ vuccati taṇhā. </span><br><p id=cnd14:22.7><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd14:22.8><span class=root>Ādānappahānaṁ ādānavūpasamaṁ ādānapaṭinissaggaṁ ādānapaṭippassaddhiṁ amataṁ nibbānanti—</span><br><p id=cnd14:22.9><span class=root>akiñcanaṁ anādānaṁ. </span><br><p id=cnd14:23.1><span class=root>Etaṁ dīpaṁ anāparanti etaṁ dīpaṁ tāṇaṁ leṇaṁ saraṇaṁ gati parāyanaṁ. </span><br><p id=cnd14:23.2><span class=root>Anāparanti tamhā paro añño dīpo natthi. </span><br><p id=cnd14:23.3><span class=root>Atha kho so evaṁ dīpo aggo ca seṭṭho ca viseṭṭho ca pāmokkho ca uttamo ca pavaro cāti—</span><br><p id=cnd14:23.4><span class=root>etaṁ dīpaṁ anāparaṁ. </span><br><p id=cnd14:24.1><span class=root>Nibbānaṁ iti naṁ brūmīti vānaṁ vuccati taṇhā. </span><br><p id=cnd14:24.2><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=cnd14:24.3><span class=root>Vānappahānaṁ vānavūpasamaṁ vānapaṭinissaggaṁ vānapaṭippassaddhiṁ amataṁ nibbānaṁ. </span><br><p id=cnd14:24.4><span class=root>Itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—</span><br><p id=cnd14:24.5><span class=root>itīti. </span><br><p id=cnd14:24.6><span class=root>Brūmīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span><br><p id=cnd14:24.7><span class=root>nibbānaṁ iti naṁ brūmi. </span><br><p id=cnd14:25.1><span class=root>Jarāmaccuparikkhayanti jarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span><br><p id=cnd14:25.2><span class=root>jarāmaccuparikkhayaṁ. </span><br><p id=cnd14:25.3><span class=root>Tenāha bhagavā—</span><br><p id=cnd14:26.1><span class=root>“Akiñcanaṁ anādānaṁ, </span><br><p id=cnd14:26.2><span class=root>etaṁ dīpaṁ anāparaṁ; </span><br><p id=cnd14:26.3><span class=root>Nibbānaṁ iti naṁ brūmi, </span><br><p id=cnd14:26.4><span class=root>jarāmaccuparikkhayan”ti. </span><br><p id=cnd14:27.1><span class=root>Etadaññāya ye satā, </span><br><p id=cnd14:27.2><span class=root>Diṭṭhadhammābhinibbutā; </span><br><p id=cnd14:27.3><span class=root>Na te māravasānugā, </span><br><p id=cnd14:27.4><span class=root>Na te mārassa paddhagū. </span><br><p id=cnd14:28.1><span class=root>Etadaññāya ye satāti. </span><br><p id=cnd14:28.2><span class=root>Etanti amataṁ nibbānaṁ. </span><br><p id=cnd14:28.3><span class=root>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span><br><p id=cnd14:28.4><span class=root>Aññāyāti aññāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti …pe… </span><br><p id=cnd14:28.5><span class=root>“yaṁ kiñci samudayadhammaṁ, sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. </span><br><p id=cnd14:28.6><span class=root>Yeti arahanto khīṇāsavā. </span><br><p id=cnd14:28.7><span class=root>Satāti catūhi kāraṇehi satā—</span><br><p id=cnd14:28.8><span class=root>kāye kāyānupassanāsatipaṭṭhānaṁ bhāventā satā …pe… </span><br><p id=cnd14:28.9><span class=root>te vuccanti satāti—</span><br><p id=cnd14:28.10><span class=root>etadaññāya ye satā. </span><br><p id=cnd14:29.1><span class=root>Diṭṭhadhammābhinibbutāti. </span><br><p id=cnd14:29.2><span class=root>Diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span><br><p id=cnd14:29.3><span class=root>Abhinibbutāti rāgassa nibbāpitattā nibbutā, dosassa …pe… </span><br><p id=cnd14:29.4><span class=root>sabbākusalābhisaṅkhārānaṁ santattā samitattā vūpasamitattā nijjhātattā nibbutattā paṭippassaddhattā santā upasantā vūpasantā nibbutā paṭippassaddhāti—</span><br><p id=cnd14:29.5><span class=root>diṭṭhadhammābhinibbutā. </span><br><p id=cnd14:30.1><span class=root>Na te māravasānugāti. </span><br><p id=cnd14:30.2><span class=root>Māroti yo so māro kaṇho adhipati antagū namuci pamattabandhu. </span><br><p id=cnd14:30.3><span class=root>Na te māravasānugāti na te mārassa vase vattanti, nāpi māro tesu vasaṁ vatteti. </span><br><p id=cnd14:30.4><span class=root>Te mārañca mārapakkhañca mārapāsañca mārabaḷisañca mārāmisañca māravisayañca māranivāsañca māragocarañca mārabandhanañca abhibhuyya abhibhavitvā ajjhottharitvā pariyādiyitvā madditvā caranti viharanti iriyanti vattenti pālenti yapenti yāpentīti—</span><br><p id=cnd14:30.5><span class=root>na te māravasānugā. </span><br><p id=cnd14:31.1><span class=root>Na te mārassa paddhagūti na te mārassa paddhā paddhacarā paricārikā siyā; </span><br><p id=cnd14:31.2><span class=root>buddhassa te bhagavato paddhā paddhacarā paricārikā siyāti—</span><br><p id=cnd14:31.3><span class=root>na te mārassa paddhagū. </span><br><p id=cnd14:31.4><span class=root>Tenāha bhagavā—</span><br><p id=cnd14:32.1><span class=root>“Etadaññāya ye satā, </span><br><p id=cnd14:32.2><span class=root>diṭṭhadhammābhinibbutā; </span><br><p id=cnd14:32.3><span class=root>Na te māravasānugā, </span><br><p id=cnd14:32.4><span class=root>na te mārassa paddhagū”ti. </span><br><p id=cnd14:33.1><span class=root>Saha gāthāpariyosānā …pe… </span><br><p id=cnd14:33.2><span class=root>satthā me bhante bhagavā, sāvakohamasmīti. </span><br><p id=cnd14:33.3><span class=root>Kappamāṇavapucchāniddeso dasamo. </span><br></main><footer class="container footer"><small><a href=/about/>Contact info</a></small></footer>