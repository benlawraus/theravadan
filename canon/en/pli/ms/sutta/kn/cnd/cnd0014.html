<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0013.html>Previous</a><a href=/canon/en/pli/ms/sutta/kn/cnd/cnd0015.html>Next</a></div><p><div class=verse-container id=cnd14:0.1><span>Cūḷaniddesa </span></div><p><div class=verse-container id=cnd14:0.2><span>Pārāyanavagganiddesa </span></div><p><div class=verse-container id=cnd14:0.3><span>Pucchāniddesa </span></div><p><div class=verse-container id=cnd14:0.4><span class=big-bold>10. Kappamāṇavapucchāniddesa </span></div><p><div class=verse-container id=cnd14:1.1><span>Majjhe sarasmiṁ tiṭṭhataṁ, </span></div><p><div class=verse-container id=cnd14:1.2><span>(iccāyasmā kappo) </span></div><p><div class=verse-container id=cnd14:1.3><span>Oghe jāte mahabbhaye; </span></div><p><div class=verse-container id=cnd14:1.4><span>Jarāmaccuparetānaṁ, </span></div><p><div class=verse-container id=cnd14:1.5><span>Dīpaṁ pabrūhi mārisa; </span></div><p><div class=verse-container id=cnd14:1.6><span>Tvañca me dīpamakkhāhi, </span></div><p><div class=verse-container id=cnd14:1.7><span>Yathāyidaṁ nāparaṁ siyā. </span></div><p><div class=verse-container id=cnd14:2.1><span>Majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo cuti ca upapatti ca nibbatti ca bhedo ca jāti ca jarā ca maraṇañca. </span></div><p><div class=verse-container id=cnd14:2.2><span>Saṁsārassa purimāpi koṭi na paññāyati, pacchimāpi koṭi na paññāyati; </span></div><p><div class=verse-container id=cnd14:2.3><span>majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </span></div><p><div class=verse-container id=cnd14:3.1><span>Kathaṁ saṁsārassa purimā koṭi na paññāyati? </span></div><p><div class=verse-container id=cnd14:3.2><span>Ettakā jātiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.3><span>Ettakāni jātisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.4><span>Ettakāni jātisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.5><span>Ettakāni jātisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.6><span>Ettakā jātikoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.7><span>Ettakāni jātikoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:3.8><span>Ettakāni jātikoṭisahassāni vaṭṭaṁ vatti, tato paraṁ na vattatīti, hevaṁ natthi. </span></div><p><div class=verse-container id=cnd14:3.9><span>Evampi saṁsārassa purimā koṭi na paññāyati. </span></div><p><div class=verse-container id=cnd14:3.10><span>Ettakāni jātikoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.1><span>Ettakāni vassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.2><span>Ettakāni vassasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.3><span>Ettakāni vassasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.4><span>Ettakāni vassasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.5><span>Ettakā vassakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.6><span>Ettakāni vassakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.7><span>Ettakāni vassakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:4.8><span>Ettakāni vassakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.1><span>Ettakāni kappāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.2><span>Ettakāni kappasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.3><span>Ettakāni kappasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.4><span>Ettakāni kappasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.5><span>Ettakā kappakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.6><span>Ettakāni kappakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.7><span>Ettakāni kappakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:5.8><span>Ettakāni kappakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </span></div><p><div class=verse-container id=cnd14:6.1><span>Vuttañhetaṁ bhagavatā—</span></div><p><div class=verse-container id=cnd14:6.2><span>“anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. </span></div><p><div class=verse-container id=cnd14:6.3><span>Evaṁ dīgharattaṁ kho, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. </span></div><p><div class=verse-container id=cnd14:6.4><span>Yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitun”ti. </span></div><p><div class=verse-container id=cnd14:6.5><span>Evampi saṁsārassa purimā koṭi na paññāyati. </span></div><p><div class=verse-container id=cnd14:7.1><span>Kathaṁ saṁsārassa pacchimā koṭi na paññāyati? </span></div><p><div class=verse-container id=cnd14:7.2><span>Ettakā jātiyo vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. </span></div><p><div class=verse-container id=cnd14:7.3><span>Ettakāni jātisatāni, ettakāni jātisahassāni, ettakāni jātisatasahassāni …pe… </span></div><p><div class=verse-container id=cnd14:7.4><span>ettakā jātikoṭiyo, ettakāni jātikoṭisatāni, ettakāni jātikoṭisahassāni, ettakāni jātikoṭisatasahassāni, ettakāni vassāni, ettakāni vassasatāni, ettakāni vassasahassāni, ettakāni vassasatasahassāni, ettakā vassakoṭiyo, ettakāni vassakoṭisatāni, ettakāni vassakoṭisahassāni, ettakāni vassakoṭisatasahassāni, ettakāni kappāni, ettakāni kappasatāni, ettakāni kappasahassāni, ettakāni kappasatasahassāni, ettakā kappakoṭiyo, ettakāni kappakoṭisatāni, ettakāni kappakoṭisahassāni, ettakāni kappakoṭisatasahassāni vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. </span></div><p><div class=verse-container id=cnd14:7.5><span>Evampi saṁsārassa purimāpi koṭi na paññāyati, pacchimāpi koṭi na paññāyati, majjheva saṁsāre sattā ṭhitā patiṭṭhitā allīnā upagatā ajjhositā adhimuttāti—</span></div><p><div class=verse-container id=cnd14:7.6><span>majjhe sarasmiṁ tiṭṭhataṁ. </span></div><p><div class=verse-container id=cnd14:7.7><span>Iccāyasmā kappoti. </span></div><p><div class=verse-container id=cnd14:7.8><span>Iccāti padasandhi …pe…. </span></div><p><div class=verse-container id=cnd14:7.9><span>Āyasmāti piyavacanaṁ …pe…. </span></div><p><div class=verse-container id=cnd14:7.10><span>Kappoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd14:7.11><span>iccāyasmā kappo. </span></div><p><div class=verse-container id=cnd14:8.1><span>Oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. </span></div><p><div class=verse-container id=cnd14:8.2><span>Mahabbhayeti jātibhaye jarābhaye byādhibhaye maraṇabhayeti—</span></div><p><div class=verse-container id=cnd14:8.3><span>oghe jāte mahabbhaye. </span></div><p><div class=verse-container id=cnd14:9.1><span>Jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ. </span></div><p><div class=verse-container id=cnd14:9.2><span>Maccunā phuṭṭhānaṁ paretānaṁ samohitānaṁ samannāgatānaṁ, jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti—</span></div><p><div class=verse-container id=cnd14:9.3><span>jarāmaccuparetānaṁ. </span></div><p><div class=verse-container id=cnd14:10.1><span>Dīpaṁ pabrūhi mārisāti dīpaṁ tāṇaṁ leṇaṁ saraṇaṁ gatiṁ parāyanaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. </span></div><p><div class=verse-container id=cnd14:10.2><span>Mārisāti piyavacanaṁ garuvacanaṁ sagāravasappatissādhivacanametaṁ mārisāti—</span></div><p><div class=verse-container id=cnd14:10.3><span>dīpaṁ pabrūhi mārisa. </span></div><p><div class=verse-container id=cnd14:11.1><span>Tvañca me dīpamakkhāhīti. </span></div><p><div class=verse-container id=cnd14:11.2><span>Tvanti bhagavantaṁ bhaṇati. </span></div><p><div class=verse-container id=cnd14:11.3><span>Dīpamakkhāhīti dīpaṁ tāṇaṁ leṇaṁ saraṇaṁ gatiṁ parāyanaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd14:11.4><span>tvañca me dīpamakkhāhi. </span></div><p><div class=verse-container id=cnd14:12.1><span>Yathāyidaṁ nāparaṁ siyāti yathayidaṁ dukkhaṁ idheva nirujjheyya vūpasameyya atthaṁ gaccheyya paṭippassambheyya punapaṭisandhikaṁ dukkhaṁ na nibbatteyya, kāmadhātuyā vā rūpadhātuyā vā arūpadhātuyā vā kāmabhave vā rūpabhave vā arūpabhave vā saññābhave vā asaññābhave vā nevasaññānāsaññābhave vā ekavokārabhave vā catuvokārabhave vā pañcavokārabhave vā punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya. </span></div><p><div class=verse-container id=cnd14:12.2><span>Idheva nirujjheyya vūpasameyya atthaṁ gaccheyya paṭippassambheyyāti—</span></div><p><div class=verse-container id=cnd14:12.3><span>yathāyidaṁ nāparaṁ siyā. </span></div><p><div class=verse-container id=cnd14:12.4><span>Tenāha so brāhmaṇo—</span></div><p><div class=verse-container id=cnd14:13.1><span>“Majjhe sarasmiṁ tiṭṭhataṁ, </span></div><p><div class=verse-container id=cnd14:13.2><span>(iccāyasmā kappo) </span></div><p><div class=verse-container id=cnd14:13.3><span>Oghe jāte mahabbhaye; </span></div><p><div class=verse-container id=cnd14:13.4><span>Jarāmaccuparetānaṁ, </span></div><p><div class=verse-container id=cnd14:13.5><span>Dīpaṁ pabrūhi mārisa; </span></div><p><div class=verse-container id=cnd14:13.6><span>Tvañca me dīpamakkhāhi, </span></div><p><div class=verse-container id=cnd14:13.7><span>Yathāyidaṁ nāparaṁ siyā”ti. </span></div><p><div class=verse-container id=cnd14:14.1><span>Majjhe sarasmiṁ tiṭṭhataṁ, </span></div><p><div class=verse-container id=cnd14:14.2><span>(kappāti bhagavā) </span></div><p><div class=verse-container id=cnd14:14.3><span>Oghe jāte mahabbhaye; </span></div><p><div class=verse-container id=cnd14:14.4><span>Jarāmaccuparetānaṁ, </span></div><p><div class=verse-container id=cnd14:14.5><span>Dīpaṁ pabrūmi kappa te. </span></div><p><div class=verse-container id=cnd14:15.1><span>Majjhe sarasmiṁ tiṭṭhatanti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo, cuti ca upapatti ca nibbatti ca bhedo ca jāti ca jarā ca maraṇañca. </span></div><p><div class=verse-container id=cnd14:15.2><span>Saṁsārassa purimāpi koṭi na paññāyati, pacchimāpi koṭi na paññāyati. </span></div><p><div class=verse-container id=cnd14:15.3><span>Majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </span></div><p><div class=verse-container id=cnd14:16.1><span>Kathaṁ saṁsārassa purimā koṭi na paññāyati …pe… </span></div><p><div class=verse-container id=cnd14:16.2><span>evaṁ saṁsārassa purimā koṭi na paññāyati. </span></div><p><div class=verse-container id=cnd14:16.3><span>Kathaṁ saṁsārassa pacchimā koṭi na paññāyati …pe… </span></div><p><div class=verse-container id=cnd14:16.4><span>evaṁ saṁsārassa pacchimā koṭi na paññāyati. </span></div><p><div class=verse-container id=cnd14:16.5><span>Evaṁ saṁsārassa purimāpi koṭi na paññāyati, pacchimāpi koṭi na paññāyati. </span></div><p><div class=verse-container id=cnd14:16.6><span>Majjheva saṁsāre sattā ṭhitā patiṭṭhitā allīnā upagatā ajjhositā adhimuttāti—</span></div><p><div class=verse-container id=cnd14:16.7><span>majjhe sarasmiṁ tiṭṭhataṁ. </span></div><p><div class=verse-container id=cnd14:16.8><span>Kappāti bhagavāti. </span></div><p><div class=verse-container id=cnd14:16.9><span>Kappāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd14:16.10><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd14:16.11><span>kappāti bhagavā. </span></div><p><div class=verse-container id=cnd14:17.1><span>Oghe jāte mahabbhayeti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. </span></div><p><div class=verse-container id=cnd14:17.2><span>Mahabbhayeti jātibhaye jarābhaye byādhibhaye maraṇabhayeti—</span></div><p><div class=verse-container id=cnd14:17.3><span>oghe jāte mahabbhaye. </span></div><p><div class=verse-container id=cnd14:18.1><span>Jarāmaccuparetānanti jarāya phuṭṭhānaṁ paretānaṁ samohitānaṁ samannāgatānaṁ, maccunā phuṭṭhānaṁ paretānaṁ samohitānaṁ samannāgatānaṁ jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti—</span></div><p><div class=verse-container id=cnd14:18.2><span>jarāmaccuparetānaṁ. </span></div><p><div class=verse-container id=cnd14:19.1><span>Dīpaṁ pabrūmi kappa teti dīpaṁ tāṇaṁ leṇaṁ saraṇaṁ gatiṁ parāyanaṁ brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span></div><p><div class=verse-container id=cnd14:19.2><span>dīpaṁ pabrūmi kappa te. </span></div><p><div class=verse-container id=cnd14:19.3><span>Tenāha bhagavā—</span></div><p><div class=verse-container id=cnd14:20.1><span>“Majjhe sarasmiṁ tiṭṭhataṁ, </span></div><p><div class=verse-container id=cnd14:20.2><span>(kappāti bhagavā) </span></div><p><div class=verse-container id=cnd14:20.3><span>Oghe jāte mahabbhaye; </span></div><p><div class=verse-container id=cnd14:20.4><span>Jarāmaccuparetānaṁ, </span></div><p><div class=verse-container id=cnd14:20.5><span>Dīpaṁ pabrūmi kappa te”ti. </span></div><p><div class=verse-container id=cnd14:21.1><span>Akiñcanaṁ anādānaṁ, </span></div><p><div class=verse-container id=cnd14:21.2><span>etaṁ dīpaṁ anāparaṁ; </span></div><p><div class=verse-container id=cnd14:21.3><span>Nibbānaṁ iti naṁ brūmi, </span></div><p><div class=verse-container id=cnd14:21.4><span>jarāmaccuparikkhayaṁ. </span></div><p><div class=verse-container id=cnd14:22.1><span>Akiñcanaṁ anādānanti. </span></div><p><div class=verse-container id=cnd14:22.2><span>Kiñcananti—</span></div><p><div class=verse-container id=cnd14:22.3><span>rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ; </span></div><p><div class=verse-container id=cnd14:22.4><span>kiñcanappahānaṁ kiñcanavūpasamaṁ kiñcanapaṭinissaggaṁ kiñcanapaṭippassaddhiṁ amataṁ nibbānanti—</span></div><p><div class=verse-container id=cnd14:22.5><span>akiñcanaṁ. </span></div><p><div class=verse-container id=cnd14:22.6><span>Anādānanti ādānaṁ vuccati taṇhā. </span></div><p><div class=verse-container id=cnd14:22.7><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd14:22.8><span>Ādānappahānaṁ ādānavūpasamaṁ ādānapaṭinissaggaṁ ādānapaṭippassaddhiṁ amataṁ nibbānanti—</span></div><p><div class=verse-container id=cnd14:22.9><span>akiñcanaṁ anādānaṁ. </span></div><p><div class=verse-container id=cnd14:23.1><span>Etaṁ dīpaṁ anāparanti etaṁ dīpaṁ tāṇaṁ leṇaṁ saraṇaṁ gati parāyanaṁ. </span></div><p><div class=verse-container id=cnd14:23.2><span>Anāparanti tamhā paro añño dīpo natthi. </span></div><p><div class=verse-container id=cnd14:23.3><span>Atha kho so evaṁ dīpo aggo ca seṭṭho ca viseṭṭho ca pāmokkho ca uttamo ca pavaro cāti—</span></div><p><div class=verse-container id=cnd14:23.4><span>etaṁ dīpaṁ anāparaṁ. </span></div><p><div class=verse-container id=cnd14:24.1><span>Nibbānaṁ iti naṁ brūmīti vānaṁ vuccati taṇhā. </span></div><p><div class=verse-container id=cnd14:24.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd14:24.3><span>Vānappahānaṁ vānavūpasamaṁ vānapaṭinissaggaṁ vānapaṭippassaddhiṁ amataṁ nibbānaṁ. </span></div><p><div class=verse-container id=cnd14:24.4><span>Itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—</span></div><p><div class=verse-container id=cnd14:24.5><span>itīti. </span></div><p><div class=verse-container id=cnd14:24.6><span>Brūmīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span></div><p><div class=verse-container id=cnd14:24.7><span>nibbānaṁ iti naṁ brūmi. </span></div><p><div class=verse-container id=cnd14:25.1><span>Jarāmaccuparikkhayanti jarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—</span></div><p><div class=verse-container id=cnd14:25.2><span>jarāmaccuparikkhayaṁ. </span></div><p><div class=verse-container id=cnd14:25.3><span>Tenāha bhagavā—</span></div><p><div class=verse-container id=cnd14:26.1><span>“Akiñcanaṁ anādānaṁ, </span></div><p><div class=verse-container id=cnd14:26.2><span>etaṁ dīpaṁ anāparaṁ; </span></div><p><div class=verse-container id=cnd14:26.3><span>Nibbānaṁ iti naṁ brūmi, </span></div><p><div class=verse-container id=cnd14:26.4><span>jarāmaccuparikkhayan”ti. </span></div><p><div class=verse-container id=cnd14:27.1><span>Etadaññāya ye satā, </span></div><p><div class=verse-container id=cnd14:27.2><span>Diṭṭhadhammābhinibbutā; </span></div><p><div class=verse-container id=cnd14:27.3><span>Na te māravasānugā, </span></div><p><div class=verse-container id=cnd14:27.4><span>Na te mārassa paddhagū. </span></div><p><div class=verse-container id=cnd14:28.1><span>Etadaññāya ye satāti. </span></div><p><div class=verse-container id=cnd14:28.2><span>Etanti amataṁ nibbānaṁ. </span></div><p><div class=verse-container id=cnd14:28.3><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=cnd14:28.4><span>Aññāyāti aññāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti …pe… </span></div><p><div class=verse-container id=cnd14:28.5><span>“yaṁ kiñci samudayadhammaṁ, sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=cnd14:28.6><span>Yeti arahanto khīṇāsavā. </span></div><p><div class=verse-container id=cnd14:28.7><span>Satāti catūhi kāraṇehi satā—</span></div><p><div class=verse-container id=cnd14:28.8><span>kāye kāyānupassanāsatipaṭṭhānaṁ bhāventā satā …pe… </span></div><p><div class=verse-container id=cnd14:28.9><span>te vuccanti satāti—</span></div><p><div class=verse-container id=cnd14:28.10><span>etadaññāya ye satā. </span></div><p><div class=verse-container id=cnd14:29.1><span>Diṭṭhadhammābhinibbutāti. </span></div><p><div class=verse-container id=cnd14:29.2><span>Diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. </span></div><p><div class=verse-container id=cnd14:29.3><span>Abhinibbutāti rāgassa nibbāpitattā nibbutā, dosassa …pe… </span></div><p><div class=verse-container id=cnd14:29.4><span>sabbākusalābhisaṅkhārānaṁ santattā samitattā vūpasamitattā nijjhātattā nibbutattā paṭippassaddhattā santā upasantā vūpasantā nibbutā paṭippassaddhāti—</span></div><p><div class=verse-container id=cnd14:29.5><span>diṭṭhadhammābhinibbutā. </span></div><p><div class=verse-container id=cnd14:30.1><span>Na te māravasānugāti. </span></div><p><div class=verse-container id=cnd14:30.2><span>Māroti yo so māro kaṇho adhipati antagū namuci pamattabandhu. </span></div><p><div class=verse-container id=cnd14:30.3><span>Na te māravasānugāti na te mārassa vase vattanti, nāpi māro tesu vasaṁ vatteti. </span></div><p><div class=verse-container id=cnd14:30.4><span>Te mārañca mārapakkhañca mārapāsañca mārabaḷisañca mārāmisañca māravisayañca māranivāsañca māragocarañca mārabandhanañca abhibhuyya abhibhavitvā ajjhottharitvā pariyādiyitvā madditvā caranti viharanti iriyanti vattenti pālenti yapenti yāpentīti—</span></div><p><div class=verse-container id=cnd14:30.5><span>na te māravasānugā. </span></div><p><div class=verse-container id=cnd14:31.1><span>Na te mārassa paddhagūti na te mārassa paddhā paddhacarā paricārikā siyā; </span></div><p><div class=verse-container id=cnd14:31.2><span>buddhassa te bhagavato paddhā paddhacarā paricārikā siyāti—</span></div><p><div class=verse-container id=cnd14:31.3><span>na te mārassa paddhagū. </span></div><p><div class=verse-container id=cnd14:31.4><span>Tenāha bhagavā—</span></div><p><div class=verse-container id=cnd14:32.1><span>“Etadaññāya ye satā, </span></div><p><div class=verse-container id=cnd14:32.2><span>diṭṭhadhammābhinibbutā; </span></div><p><div class=verse-container id=cnd14:32.3><span>Na te māravasānugā, </span></div><p><div class=verse-container id=cnd14:32.4><span>na te mārassa paddhagū”ti. </span></div><p><div class=verse-container id=cnd14:33.1><span>Saha gāthāpariyosānā …pe… </span></div><p><div class=verse-container id=cnd14:33.2><span>satthā me bhante bhagavā, sāvakohamasmīti. </span></div><p><div class=verse-container id=cnd14:33.3><span>Kappamāṇavapucchāniddeso dasamo. </span></div><div class=flex-between><a href=/canon/en/pli/ms/sutta/kn/cnd/cnd0013.html>Previous</a><a href=/canon/en/pli/ms/sutta/kn/cnd/cnd0015.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>