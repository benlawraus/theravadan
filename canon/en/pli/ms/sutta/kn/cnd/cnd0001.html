<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd.html>Previous</a><a href=/canon/en/pli/ms/sutta/kn/cnd/cnd0002.html>Next</a></div><p id=cnd1:0.1><span class=root>Cūḷaniddesa </span><br><p id=cnd1:0.2><span class=root>Pārāyanavaggagāthā </span><br><p id=cnd1:0.3><span class="root big-bold">1. Vatthugāthā </span><br><p id=cnd1:0.4><span class=root>Namo tassa Bhagavato Arahato Sammāsambuddhassa. </span><br><p id=cnd1:1.1><span class=root>Kosalānaṁ purā rammā, </span><br><p id=cnd1:1.2><span class=root>agamā dakkhiṇāpathaṁ; </span><br><p id=cnd1:1.3><span class=root>Ākiñcaññaṁ patthayāno, </span><br><p id=cnd1:1.4><span class=root>brāhmaṇo mantapāragū. </span><br><p id=cnd1:2.1><span class=root>So assakassa visaye, </span><br><p id=cnd1:2.2><span class=root>maḷakassa samāsane; </span><br><p id=cnd1:2.3><span class=root>Vasi godhāvarīkūle, </span><br><p id=cnd1:2.4><span class=root>uñchena ca phalena ca. </span><br><p id=cnd1:3.1><span class=root>Tasseva upanissāya, </span><br><p id=cnd1:3.2><span class=root>gāmo ca vipulo ahu; </span><br><p id=cnd1:3.3><span class=root>Tato jātena āyena, </span><br><p id=cnd1:3.4><span class=root>mahāyaññamakappayi. </span><br><p id=cnd1:4.1><span class=root>Mahāyaññaṁ yajitvāna, </span><br><p id=cnd1:4.2><span class=root>puna pāvisi assamaṁ; </span><br><p id=cnd1:4.3><span class=root>Tasmiṁ paṭipaviṭṭhamhi, </span><br><p id=cnd1:4.4><span class=root>añño āgañchi brāhmaṇo. </span><br><p id=cnd1:5.1><span class=root>Ugghaṭṭapādo tasito, </span><br><p id=cnd1:5.2><span class=root>paṅkadanto rajassiro; </span><br><p id=cnd1:5.3><span class=root>So ca naṁ upasaṅkamma, </span><br><p id=cnd1:5.4><span class=root>satāni pañca yācati. </span><br><p id=cnd1:6.1><span class=root>Tamenaṁ bāvarī disvā, </span><br><p id=cnd1:6.2><span class=root>āsanena nimantayi; </span><br><p id=cnd1:6.3><span class=root>Sukhañca kusalaṁ pucchi, </span><br><p id=cnd1:6.4><span class=root>idaṁ vacanamabravi. </span><br><p id=cnd1:7.1><span class=root>“Yaṁ kho mama deyyadhammaṁ, </span><br><p id=cnd1:7.2><span class=root>Sabbaṁ visajjitaṁ mayā; </span><br><p id=cnd1:7.3><span class=root>Anujānāhi me brahme, </span><br><p id=cnd1:7.4><span class=root>Natthi pañcasatāni me”. </span><br><p id=cnd1:8.1><span class=root>“Sace me yācamānassa, </span><br><p id=cnd1:8.2><span class=root>bhavaṁ nānupadassati; </span><br><p id=cnd1:8.3><span class=root>Sattame divase tuyhaṁ, </span><br><p id=cnd1:8.4><span class=root>muddhā phalatu sattadhā”. </span><br><p id=cnd1:9.1><span class=root>Abhisaṅkharitvā kuhako, </span><br><p id=cnd1:9.2><span class=root>bheravaṁ so akittayi; </span><br><p id=cnd1:9.3><span class=root>Tassa taṁ vacanaṁ sutvā, </span><br><p id=cnd1:9.4><span class=root>bāvarī dukkhito ahu. </span><br><p id=cnd1:10.1><span class=root>Ussussati anāhāro, </span><br><p id=cnd1:10.2><span class=root>sokasallasamappito; </span><br><p id=cnd1:10.3><span class=root>Athopi evaṁ cittassa, </span><br><p id=cnd1:10.4><span class=root>jhāne na ramatī mano. </span><br><p id=cnd1:11.1><span class=root>Utrastaṁ dukkhitaṁ disvā, </span><br><p id=cnd1:11.2><span class=root>devatā atthakāminī; </span><br><p id=cnd1:11.3><span class=root>Bāvariṁ upasaṅkamma, </span><br><p id=cnd1:11.4><span class=root>idaṁ vacanamabravi. </span><br><p id=cnd1:12.1><span class=root>“Na so muddhaṁ pajānāti, </span><br><p id=cnd1:12.2><span class=root>kuhako so dhanatthiko; </span><br><p id=cnd1:12.3><span class=root>Muddhani muddhapāte vā, </span><br><p id=cnd1:12.4><span class=root>ñāṇaṁ tassa na vijjati”. </span><br><p id=cnd1:13.1><span class=root>“Bhotī carahi jānāti, </span><br><p id=cnd1:13.2><span class=root>Taṁ me akkhāhi pucchitā; </span><br><p id=cnd1:13.3><span class=root>Muddhaṁ muddhādhipātañca, </span><br><p id=cnd1:13.4><span class=root>Taṁ suṇoma vaco tava”. </span><br><p id=cnd1:14.1><span class=root>“Ahampetaṁ na jānāmi, </span><br><p id=cnd1:14.2><span class=root>ñāṇaṁ mettha na vijjati; </span><br><p id=cnd1:14.3><span class=root>Muddhani muddhādhipāte ca, </span><br><p id=cnd1:14.4><span class=root>jinānaṁ hettha dassanaṁ”. </span><br><p id=cnd1:15.1><span class=root>“Atha ko carahi jānāti, </span><br><p id=cnd1:15.2><span class=root>asmiṁ pathavimaṇḍale; </span><br><p id=cnd1:15.3><span class=root>Muddhaṁ muddhādhipātañca, </span><br><p id=cnd1:15.4><span class=root>taṁ me akkhāhi devate”. </span><br><p id=cnd1:16.1><span class=root>“Purā kapilavatthumhā, </span><br><p id=cnd1:16.2><span class=root>nikkhanto lokanāyako; </span><br><p id=cnd1:16.3><span class=root>Apacco okkākarājassa, </span><br><p id=cnd1:16.4><span class=root>sakyaputto pabhaṅkaro. </span><br><p id=cnd1:17.1><span class=root>So hi brāhmaṇa sambuddho, </span><br><p id=cnd1:17.2><span class=root>sabbadhammāna pāragū; </span><br><p id=cnd1:17.3><span class=root>Sabbābhiññābalappatto, </span><br><p id=cnd1:17.4><span class=root>sabbadhammesu cakkhumā; </span><br><p id=cnd1:17.5><span class=root>Sabbakammakkhayaṁ patto, </span><br><p id=cnd1:17.6><span class=root>vimutto upadhikkhaye. </span><br><p id=cnd1:18.1><span class=root>Buddho so bhagavā loke, </span><br><p id=cnd1:18.2><span class=root>dhammaṁ deseti cakkhumā; </span><br><p id=cnd1:18.3><span class=root>Taṁ tvaṁ gantvāna pucchassu, </span><br><p id=cnd1:18.4><span class=root>so te taṁ byākarissati”. </span><br><p id=cnd1:19.1><span class=root>Sambuddhoti vaco sutvā, </span><br><p id=cnd1:19.2><span class=root>udaggo bāvarī ahu; </span><br><p id=cnd1:19.3><span class=root>Sokassa tanuko āsi, </span><br><p id=cnd1:19.4><span class=root>pītiñca vipulaṁ labhi. </span><br><p id=cnd1:20.1><span class=root>So bāvarī attamano udaggo, </span><br><p id=cnd1:20.2><span class=root>Taṁ devataṁ pucchati vedajāto; </span><br><p id=cnd1:20.3><span class=root>“Katamamhi gāme nigamamhi vā pana, </span><br><p id=cnd1:20.4><span class=root>Katamamhi vā janapade lokanātho; </span><br><p id=cnd1:20.5><span class=root>Yattha gantvāna passemu, </span><br><p id=cnd1:20.6><span class=root>Sambuddhaṁ dvipaduttamaṁ”. </span><br><p id=cnd1:21.1><span class=root>“Sāvatthiyaṁ kosalamandire jino, </span><br><p id=cnd1:21.2><span class=root>Pahūtapañño varabhūrimedhaso; </span><br><p id=cnd1:21.3><span class=root>So sakyaputto vidhuro anāsavo, </span><br><p id=cnd1:21.4><span class=root>Muddhādhipātassa vidū narāsabho”. </span><br><p id=cnd1:22.1><span class=root>Tato āmantayī sisse, </span><br><p id=cnd1:22.2><span class=root>brāhmaṇe mantapāragū; </span><br><p id=cnd1:22.3><span class=root>“Etha māṇavā akkhissaṁ, </span><br><p id=cnd1:22.4><span class=root>suṇātha vacanaṁ mama. </span><br><p id=cnd1:23.1><span class=root>Yasseso dullabho loke, </span><br><p id=cnd1:23.2><span class=root>pātubhāvo abhiṇhaso; </span><br><p id=cnd1:23.3><span class=root>Svājja lokamhi uppanno, </span><br><p id=cnd1:23.4><span class=root>sambuddho iti vissuto; </span><br><p id=cnd1:23.5><span class=root>Khippaṁ gantvāna sāvatthiṁ, </span><br><p id=cnd1:23.6><span class=root>passavho dvipaduttamaṁ”. </span><br><p id=cnd1:24.1><span class=root>“Kathaṁ carahi jānemu, </span><br><p id=cnd1:24.2><span class=root>disvā buddhoti brāhmaṇa; </span><br><p id=cnd1:24.3><span class=root>Ajānataṁ no pabrūhi, </span><br><p id=cnd1:24.4><span class=root>yathā jānemu taṁ mayaṁ”. </span><br><p id=cnd1:25.1><span class=root>“Āgatāni hi mantesu, </span><br><p id=cnd1:25.2><span class=root>mahāpurisalakkhaṇā; </span><br><p id=cnd1:25.3><span class=root>Dvattiṁsāni ca byākkhātā, </span><br><p id=cnd1:25.4><span class=root>samattā anupubbaso. </span><br><p id=cnd1:26.1><span class=root>Yassete honti gattesu, </span><br><p id=cnd1:26.2><span class=root>mahāpurisalakkhaṇā; </span><br><p id=cnd1:26.3><span class=root>Dveyeva tassa gatiyo, </span><br><p id=cnd1:26.4><span class=root>tatiyā hi na vijjati. </span><br><p id=cnd1:27.1><span class=root>Sace agāraṁ āvasati, </span><br><p id=cnd1:27.2><span class=root>vijeyya pathaviṁ imaṁ; </span><br><p id=cnd1:27.3><span class=root>Adaṇḍena asatthena, </span><br><p id=cnd1:27.4><span class=root>dhammena anusāsati. </span><br><p id=cnd1:28.1><span class=root>Sace ca so pabbajati, </span><br><p id=cnd1:28.2><span class=root>Agārā anagāriyaṁ; </span><br><p id=cnd1:28.3><span class=root>Vivaṭṭacchado sambuddho, </span><br><p id=cnd1:28.4><span class=root>Arahā bhavati anuttaro. </span><br><p id=cnd1:29.1><span class=root>Jātiṁ gottañca lakkhaṇaṁ, </span><br><p id=cnd1:29.2><span class=root>mante sisse punāpare; </span><br><p id=cnd1:29.3><span class=root>Muddhaṁ muddhādhipātañca, </span><br><p id=cnd1:29.4><span class=root>manasāyeva pucchatha. </span><br><p id=cnd1:30.1><span class=root>Anāvaraṇadassāvī, </span><br><p id=cnd1:30.2><span class=root>yadi buddho bhavissati; </span><br><p id=cnd1:30.3><span class=root>Manasā pucchite pañhe, </span><br><p id=cnd1:30.4><span class=root>vācāya visajjessati”. </span><br><p id=cnd1:31.1><span class=root>Bāvarissa vaco sutvā, </span><br><p id=cnd1:31.2><span class=root>sissā soḷasa brāhmaṇā; </span><br><p id=cnd1:31.3><span class=root>Ajito tissametteyyo, </span><br><p id=cnd1:31.4><span class=root>puṇṇako atha mettagū. </span><br><p id=cnd1:32.1><span class=root>Dhotako upasīvo ca, </span><br><p id=cnd1:32.2><span class=root>nando ca atha hemako; </span><br><p id=cnd1:32.3><span class=root>Todeyyakappā dubhayo, </span><br><p id=cnd1:32.4><span class=root>jatukaṇṇī ca paṇḍito. </span><br><p id=cnd1:33.1><span class=root>Bhadrāvudho udayo ca, </span><br><p id=cnd1:33.2><span class=root>posālo cāpi brāhmaṇo; </span><br><p id=cnd1:33.3><span class=root>Mogharājā ca medhāvī, </span><br><p id=cnd1:33.4><span class=root>piṅgiyo ca mahāisi. </span><br><p id=cnd1:34.1><span class=root>Paccekagaṇino sabbe, </span><br><p id=cnd1:34.2><span class=root>sabbalokassa vissutā; </span><br><p id=cnd1:34.3><span class=root>Jhāyī jhānaratā dhīrā, </span><br><p id=cnd1:34.4><span class=root>pubbavāsanavāsitā. </span><br><p id=cnd1:35.1><span class=root>Bāvariṁ abhivādetvā, </span><br><p id=cnd1:35.2><span class=root>katvā ca naṁ padakkhiṇaṁ; </span><br><p id=cnd1:35.3><span class=root>Jaṭājinadharā sabbe, </span><br><p id=cnd1:35.4><span class=root>pakkāmuṁ uttarāmukhā. </span><br><p id=cnd1:36.1><span class=root>Maḷakassa patiṭṭhānaṁ, </span><br><p id=cnd1:36.2><span class=root>puramāhissatiṁ tadā; </span><br><p id=cnd1:36.3><span class=root>Ujjeniñcāpi gonaddhaṁ, </span><br><p id=cnd1:36.4><span class=root>vedisaṁ vanasavhayaṁ. </span><br><p id=cnd1:37.1><span class=root>Kosambiñcāpi sāketaṁ, </span><br><p id=cnd1:37.2><span class=root>sāvatthiñca puruttamaṁ; </span><br><p id=cnd1:37.3><span class=root>Setabyaṁ kapilavatthuṁ, </span><br><p id=cnd1:37.4><span class=root>kusinārañca mandiraṁ. </span><br><p id=cnd1:38.1><span class=root>Pāvañca bhoganagaraṁ, </span><br><p id=cnd1:38.2><span class=root>vesāliṁ māgadhaṁ puraṁ; </span><br><p id=cnd1:38.3><span class=root>Pāsāṇakaṁ cetiyañca, </span><br><p id=cnd1:38.4><span class=root>ramaṇīyaṁ manoramaṁ. </span><br><p id=cnd1:39.1><span class=root>Tasitovudakaṁ sītaṁ, </span><br><p id=cnd1:39.2><span class=root>mahālābhaṁva vāṇijo; </span><br><p id=cnd1:39.3><span class=root>Chāyaṁ ghammābhitattova, </span><br><p id=cnd1:39.4><span class=root>turitā pabbatamāruhuṁ. </span><br><p id=cnd1:40.1><span class=root>Bhagavā tamhi samaye, </span><br><p id=cnd1:40.2><span class=root>bhikkhusaṅghapurakkhato; </span><br><p id=cnd1:40.3><span class=root>Bhikkhūnaṁ dhammaṁ deseti, </span><br><p id=cnd1:40.4><span class=root>sīhova nadatī vane. </span><br><p id=cnd1:41.1><span class=root>Ajito addasa buddhaṁ, </span><br><p id=cnd1:41.2><span class=root>Pītaraṁsiṁva bhāṇumaṁ; </span><br><p id=cnd1:41.3><span class=root>Candaṁ yathā pannarase, </span><br><p id=cnd1:41.4><span class=root>Paripūraṁ upāgataṁ. </span><br><p id=cnd1:42.1><span class=root>Athassa gatte disvāna, </span><br><p id=cnd1:42.2><span class=root>paripūrañca byañjanaṁ; </span><br><p id=cnd1:42.3><span class=root>Ekamantaṁ ṭhito haṭṭho, </span><br><p id=cnd1:42.4><span class=root>manopañhe apucchatha. </span><br><p id=cnd1:43.1><span class=root>“Ādissa jammanaṁ brūhi, </span><br><p id=cnd1:43.2><span class=root>gottaṁ brūhi salakkhaṇaṁ; </span><br><p id=cnd1:43.3><span class=root>Mantesu pāramiṁ brūhi, </span><br><p id=cnd1:43.4><span class=root>kati vāceti brāhmaṇo”. </span><br><p id=cnd1:44.1><span class=root>“Vīsaṁ vassasataṁ āyu, </span><br><p id=cnd1:44.2><span class=root>so ca gottena bāvarī; </span><br><p id=cnd1:44.3><span class=root>Tīṇissa lakkhaṇā gatte, </span><br><p id=cnd1:44.4><span class=root>tiṇṇaṁ vedāna pāragū. </span><br><p id=cnd1:45.1><span class=root>Lakkhaṇe itihāse ca, </span><br><p id=cnd1:45.2><span class=root>sanighaṇḍusakeṭubhe; </span><br><p id=cnd1:45.3><span class=root>Pañcasatāni vāceti, </span><br><p id=cnd1:45.4><span class=root>sadhamme pāramiṁ gato”. </span><br><p id=cnd1:46.1><span class=root>“Lakkhaṇānaṁ pavicayaṁ, </span><br><p id=cnd1:46.2><span class=root>bāvarissa naruttama; </span><br><p id=cnd1:46.3><span class=root>Taṇhacchida pakāsehi, </span><br><p id=cnd1:46.4><span class=root>mā no kaṅkhāyitaṁ ahu”. </span><br><p id=cnd1:47.1><span class=root>“Mukhaṁ jivhāya chādeti, </span><br><p id=cnd1:47.2><span class=root>uṇṇassa bhamukantare; </span><br><p id=cnd1:47.3><span class=root>Kosohitaṁ vatthaguyhaṁ, </span><br><p id=cnd1:47.4><span class=root>evaṁ jānāhi māṇava”. </span><br><p id=cnd1:48.1><span class=root>Pucchañhi kiñci asuṇanto, </span><br><p id=cnd1:48.2><span class=root>sutvā pañhe viyākate; </span><br><p id=cnd1:48.3><span class=root>Vicinteti jano sabbo, </span><br><p id=cnd1:48.4><span class=root>vedajāto katañjalī. </span><br><p id=cnd1:49.1><span class=root>“Ko nu devo vā brahmā vā, </span><br><p id=cnd1:49.2><span class=root>indo vāpi sujampati; </span><br><p id=cnd1:49.3><span class=root>Manasā pucchite pañhe, </span><br><p id=cnd1:49.4><span class=root>kametaṁ paṭibhāsati”. </span><br><p id=cnd1:50.1><span class=root>“Muddhaṁ muddhādhipātañca, </span><br><p id=cnd1:50.2><span class=root>bāvarī paripucchati; </span><br><p id=cnd1:50.3><span class=root>Taṁ byākarohi bhagavā, </span><br><p id=cnd1:50.4><span class=root>kaṅkhaṁ vinaya no ise”. </span><br><p id=cnd1:51.1><span class=root>“Avijjā muddhāti jānāhi, </span><br><p id=cnd1:51.2><span class=root>vijjā muddhādhipātinī; </span><br><p id=cnd1:51.3><span class=root>Saddhāsatisamādhīhi, </span><br><p id=cnd1:51.4><span class=root>chandavīriyena saṁyutā”. </span><br><p id=cnd1:52.1><span class=root>Tato vedena mahatā, </span><br><p id=cnd1:52.2><span class=root>santhambhetvāna māṇavo; </span><br><p id=cnd1:52.3><span class=root>Ekaṁsaṁ ajinaṁ katvā, </span><br><p id=cnd1:52.4><span class=root>pādesu sirasā pati. </span><br><p id=cnd1:53.1><span class=root>“Bāvarī brāhmaṇo bhoto, </span><br><p id=cnd1:53.2><span class=root>saha sissehi mārisa; </span><br><p id=cnd1:53.3><span class=root>Udaggacitto sumano, </span><br><p id=cnd1:53.4><span class=root>pāde vandati cakkhuma”. </span><br><p id=cnd1:54.1><span class=root>“Sukhito bāvarī hotu, </span><br><p id=cnd1:54.2><span class=root>saha sissehi brāhmaṇo; </span><br><p id=cnd1:54.3><span class=root>Tvañcāpi sukhito hohi, </span><br><p id=cnd1:54.4><span class=root>ciraṁ jīvāhi māṇava. </span><br><p id=cnd1:55.1><span class=root>Bāvarissa ca tuyhaṁ vā, </span><br><p id=cnd1:55.2><span class=root>sabbesaṁ sabbasaṁsayaṁ; </span><br><p id=cnd1:55.3><span class=root>Katāvakāsā pucchavho, </span><br><p id=cnd1:55.4><span class=root>yaṁ kiñci manasicchatha”. </span><br><p id=cnd1:56.1><span class=root>Sambuddhena katokāso, </span><br><p id=cnd1:56.2><span class=root>nisīditvāna pañjalī; </span><br><p id=cnd1:56.3><span class=root>Ajito paṭhamaṁ pañhaṁ, </span><br><p id=cnd1:56.4><span class=root>tattha pucchi tathāgataṁ. </span><br><p id=cnd1:56.5><span class=root>Vatthugāthā niṭṭhitā. </span><br></main><footer class="container footer"><small><a href=/about>Contact info</a></small></footer>