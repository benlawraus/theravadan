<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd.html>Previous</a><a href=/canon/en/pli/ms/sutta/kn/cnd/cnd0002.html>Next</a></div><p><div class=verse-container id=cnd1:0.1><span>Cūḷaniddesa </span></div><p><div class=verse-container id=cnd1:0.2><span>Pārāyanavaggagāthā </span></div><p><div class=verse-container id=cnd1:0.3><span class=big-bold>1. Vatthugāthā </span></div><p><div class=verse-container id=cnd1:0.4><span>Namo tassa Bhagavato Arahato Sammāsambuddhassa. </span></div><p><div class=verse-container id=cnd1:1.1><span>Kosalānaṁ purā rammā, </span></div><p><div class=verse-container id=cnd1:1.2><span>agamā dakkhiṇāpathaṁ; </span></div><p><div class=verse-container id=cnd1:1.3><span>Ākiñcaññaṁ patthayāno, </span></div><p><div class=verse-container id=cnd1:1.4><span>brāhmaṇo mantapāragū. </span></div><p><div class=verse-container id=cnd1:2.1><span>So assakassa visaye, </span></div><p><div class=verse-container id=cnd1:2.2><span>maḷakassa samāsane; </span></div><p><div class=verse-container id=cnd1:2.3><span>Vasi godhāvarīkūle, </span></div><p><div class=verse-container id=cnd1:2.4><span>uñchena ca phalena ca. </span></div><p><div class=verse-container id=cnd1:3.1><span>Tasseva upanissāya, </span></div><p><div class=verse-container id=cnd1:3.2><span>gāmo ca vipulo ahu; </span></div><p><div class=verse-container id=cnd1:3.3><span>Tato jātena āyena, </span></div><p><div class=verse-container id=cnd1:3.4><span>mahāyaññamakappayi. </span></div><p><div class=verse-container id=cnd1:4.1><span>Mahāyaññaṁ yajitvāna, </span></div><p><div class=verse-container id=cnd1:4.2><span>puna pāvisi assamaṁ; </span></div><p><div class=verse-container id=cnd1:4.3><span>Tasmiṁ paṭipaviṭṭhamhi, </span></div><p><div class=verse-container id=cnd1:4.4><span>añño āgañchi brāhmaṇo. </span></div><p><div class=verse-container id=cnd1:5.1><span>Ugghaṭṭapādo tasito, </span></div><p><div class=verse-container id=cnd1:5.2><span>paṅkadanto rajassiro; </span></div><p><div class=verse-container id=cnd1:5.3><span>So ca naṁ upasaṅkamma, </span></div><p><div class=verse-container id=cnd1:5.4><span>satāni pañca yācati. </span></div><p><div class=verse-container id=cnd1:6.1><span>Tamenaṁ bāvarī disvā, </span></div><p><div class=verse-container id=cnd1:6.2><span>āsanena nimantayi; </span></div><p><div class=verse-container id=cnd1:6.3><span>Sukhañca kusalaṁ pucchi, </span></div><p><div class=verse-container id=cnd1:6.4><span>idaṁ vacanamabravi. </span></div><p><div class=verse-container id=cnd1:7.1><span>“Yaṁ kho mama deyyadhammaṁ, </span></div><p><div class=verse-container id=cnd1:7.2><span>Sabbaṁ visajjitaṁ mayā; </span></div><p><div class=verse-container id=cnd1:7.3><span>Anujānāhi me brahme, </span></div><p><div class=verse-container id=cnd1:7.4><span>Natthi pañcasatāni me”. </span></div><p><div class=verse-container id=cnd1:8.1><span>“Sace me yācamānassa, </span></div><p><div class=verse-container id=cnd1:8.2><span>bhavaṁ nānupadassati; </span></div><p><div class=verse-container id=cnd1:8.3><span>Sattame divase tuyhaṁ, </span></div><p><div class=verse-container id=cnd1:8.4><span>muddhā phalatu sattadhā”. </span></div><p><div class=verse-container id=cnd1:9.1><span>Abhisaṅkharitvā kuhako, </span></div><p><div class=verse-container id=cnd1:9.2><span>bheravaṁ so akittayi; </span></div><p><div class=verse-container id=cnd1:9.3><span>Tassa taṁ vacanaṁ sutvā, </span></div><p><div class=verse-container id=cnd1:9.4><span>bāvarī dukkhito ahu. </span></div><p><div class=verse-container id=cnd1:10.1><span>Ussussati anāhāro, </span></div><p><div class=verse-container id=cnd1:10.2><span>sokasallasamappito; </span></div><p><div class=verse-container id=cnd1:10.3><span>Athopi evaṁ cittassa, </span></div><p><div class=verse-container id=cnd1:10.4><span>jhāne na ramatī mano. </span></div><p><div class=verse-container id=cnd1:11.1><span>Utrastaṁ dukkhitaṁ disvā, </span></div><p><div class=verse-container id=cnd1:11.2><span>devatā atthakāminī; </span></div><p><div class=verse-container id=cnd1:11.3><span>Bāvariṁ upasaṅkamma, </span></div><p><div class=verse-container id=cnd1:11.4><span>idaṁ vacanamabravi. </span></div><p><div class=verse-container id=cnd1:12.1><span>“Na so muddhaṁ pajānāti, </span></div><p><div class=verse-container id=cnd1:12.2><span>kuhako so dhanatthiko; </span></div><p><div class=verse-container id=cnd1:12.3><span>Muddhani muddhapāte vā, </span></div><p><div class=verse-container id=cnd1:12.4><span>ñāṇaṁ tassa na vijjati”. </span></div><p><div class=verse-container id=cnd1:13.1><span>“Bhotī carahi jānāti, </span></div><p><div class=verse-container id=cnd1:13.2><span>Taṁ me akkhāhi pucchitā; </span></div><p><div class=verse-container id=cnd1:13.3><span>Muddhaṁ muddhādhipātañca, </span></div><p><div class=verse-container id=cnd1:13.4><span>Taṁ suṇoma vaco tava”. </span></div><p><div class=verse-container id=cnd1:14.1><span>“Ahampetaṁ na jānāmi, </span></div><p><div class=verse-container id=cnd1:14.2><span>ñāṇaṁ mettha na vijjati; </span></div><p><div class=verse-container id=cnd1:14.3><span>Muddhani muddhādhipāte ca, </span></div><p><div class=verse-container id=cnd1:14.4><span>jinānaṁ hettha dassanaṁ”. </span></div><p><div class=verse-container id=cnd1:15.1><span>“Atha ko carahi jānāti, </span></div><p><div class=verse-container id=cnd1:15.2><span>asmiṁ pathavimaṇḍale; </span></div><p><div class=verse-container id=cnd1:15.3><span>Muddhaṁ muddhādhipātañca, </span></div><p><div class=verse-container id=cnd1:15.4><span>taṁ me akkhāhi devate”. </span></div><p><div class=verse-container id=cnd1:16.1><span>“Purā kapilavatthumhā, </span></div><p><div class=verse-container id=cnd1:16.2><span>nikkhanto lokanāyako; </span></div><p><div class=verse-container id=cnd1:16.3><span>Apacco okkākarājassa, </span></div><p><div class=verse-container id=cnd1:16.4><span>sakyaputto pabhaṅkaro. </span></div><p><div class=verse-container id=cnd1:17.1><span>So hi brāhmaṇa sambuddho, </span></div><p><div class=verse-container id=cnd1:17.2><span>sabbadhammāna pāragū; </span></div><p><div class=verse-container id=cnd1:17.3><span>Sabbābhiññābalappatto, </span></div><p><div class=verse-container id=cnd1:17.4><span>sabbadhammesu cakkhumā; </span></div><p><div class=verse-container id=cnd1:17.5><span>Sabbakammakkhayaṁ patto, </span></div><p><div class=verse-container id=cnd1:17.6><span>vimutto upadhikkhaye. </span></div><p><div class=verse-container id=cnd1:18.1><span>Buddho so bhagavā loke, </span></div><p><div class=verse-container id=cnd1:18.2><span>dhammaṁ deseti cakkhumā; </span></div><p><div class=verse-container id=cnd1:18.3><span>Taṁ tvaṁ gantvāna pucchassu, </span></div><p><div class=verse-container id=cnd1:18.4><span>so te taṁ byākarissati”. </span></div><p><div class=verse-container id=cnd1:19.1><span>Sambuddhoti vaco sutvā, </span></div><p><div class=verse-container id=cnd1:19.2><span>udaggo bāvarī ahu; </span></div><p><div class=verse-container id=cnd1:19.3><span>Sokassa tanuko āsi, </span></div><p><div class=verse-container id=cnd1:19.4><span>pītiñca vipulaṁ labhi. </span></div><p><div class=verse-container id=cnd1:20.1><span>So bāvarī attamano udaggo, </span></div><p><div class=verse-container id=cnd1:20.2><span>Taṁ devataṁ pucchati vedajāto; </span></div><p><div class=verse-container id=cnd1:20.3><span>“Katamamhi gāme nigamamhi vā pana, </span></div><p><div class=verse-container id=cnd1:20.4><span>Katamamhi vā janapade lokanātho; </span></div><p><div class=verse-container id=cnd1:20.5><span>Yattha gantvāna passemu, </span></div><p><div class=verse-container id=cnd1:20.6><span>Sambuddhaṁ dvipaduttamaṁ”. </span></div><p><div class=verse-container id=cnd1:21.1><span>“Sāvatthiyaṁ kosalamandire jino, </span></div><p><div class=verse-container id=cnd1:21.2><span>Pahūtapañño varabhūrimedhaso; </span></div><p><div class=verse-container id=cnd1:21.3><span>So sakyaputto vidhuro anāsavo, </span></div><p><div class=verse-container id=cnd1:21.4><span>Muddhādhipātassa vidū narāsabho”. </span></div><p><div class=verse-container id=cnd1:22.1><span>Tato āmantayī sisse, </span></div><p><div class=verse-container id=cnd1:22.2><span>brāhmaṇe mantapāragū; </span></div><p><div class=verse-container id=cnd1:22.3><span>“Etha māṇavā akkhissaṁ, </span></div><p><div class=verse-container id=cnd1:22.4><span>suṇātha vacanaṁ mama. </span></div><p><div class=verse-container id=cnd1:23.1><span>Yasseso dullabho loke, </span></div><p><div class=verse-container id=cnd1:23.2><span>pātubhāvo abhiṇhaso; </span></div><p><div class=verse-container id=cnd1:23.3><span>Svājja lokamhi uppanno, </span></div><p><div class=verse-container id=cnd1:23.4><span>sambuddho iti vissuto; </span></div><p><div class=verse-container id=cnd1:23.5><span>Khippaṁ gantvāna sāvatthiṁ, </span></div><p><div class=verse-container id=cnd1:23.6><span>passavho dvipaduttamaṁ”. </span></div><p><div class=verse-container id=cnd1:24.1><span>“Kathaṁ carahi jānemu, </span></div><p><div class=verse-container id=cnd1:24.2><span>disvā buddhoti brāhmaṇa; </span></div><p><div class=verse-container id=cnd1:24.3><span>Ajānataṁ no pabrūhi, </span></div><p><div class=verse-container id=cnd1:24.4><span>yathā jānemu taṁ mayaṁ”. </span></div><p><div class=verse-container id=cnd1:25.1><span>“Āgatāni hi mantesu, </span></div><p><div class=verse-container id=cnd1:25.2><span>mahāpurisalakkhaṇā; </span></div><p><div class=verse-container id=cnd1:25.3><span>Dvattiṁsāni ca byākkhātā, </span></div><p><div class=verse-container id=cnd1:25.4><span>samattā anupubbaso. </span></div><p><div class=verse-container id=cnd1:26.1><span>Yassete honti gattesu, </span></div><p><div class=verse-container id=cnd1:26.2><span>mahāpurisalakkhaṇā; </span></div><p><div class=verse-container id=cnd1:26.3><span>Dveyeva tassa gatiyo, </span></div><p><div class=verse-container id=cnd1:26.4><span>tatiyā hi na vijjati. </span></div><p><div class=verse-container id=cnd1:27.1><span>Sace agāraṁ āvasati, </span></div><p><div class=verse-container id=cnd1:27.2><span>vijeyya pathaviṁ imaṁ; </span></div><p><div class=verse-container id=cnd1:27.3><span>Adaṇḍena asatthena, </span></div><p><div class=verse-container id=cnd1:27.4><span>dhammena anusāsati. </span></div><p><div class=verse-container id=cnd1:28.1><span>Sace ca so pabbajati, </span></div><p><div class=verse-container id=cnd1:28.2><span>Agārā anagāriyaṁ; </span></div><p><div class=verse-container id=cnd1:28.3><span>Vivaṭṭacchado sambuddho, </span></div><p><div class=verse-container id=cnd1:28.4><span>Arahā bhavati anuttaro. </span></div><p><div class=verse-container id=cnd1:29.1><span>Jātiṁ gottañca lakkhaṇaṁ, </span></div><p><div class=verse-container id=cnd1:29.2><span>mante sisse punāpare; </span></div><p><div class=verse-container id=cnd1:29.3><span>Muddhaṁ muddhādhipātañca, </span></div><p><div class=verse-container id=cnd1:29.4><span>manasāyeva pucchatha. </span></div><p><div class=verse-container id=cnd1:30.1><span>Anāvaraṇadassāvī, </span></div><p><div class=verse-container id=cnd1:30.2><span>yadi buddho bhavissati; </span></div><p><div class=verse-container id=cnd1:30.3><span>Manasā pucchite pañhe, </span></div><p><div class=verse-container id=cnd1:30.4><span>vācāya visajjessati”. </span></div><p><div class=verse-container id=cnd1:31.1><span>Bāvarissa vaco sutvā, </span></div><p><div class=verse-container id=cnd1:31.2><span>sissā soḷasa brāhmaṇā; </span></div><p><div class=verse-container id=cnd1:31.3><span>Ajito tissametteyyo, </span></div><p><div class=verse-container id=cnd1:31.4><span>puṇṇako atha mettagū. </span></div><p><div class=verse-container id=cnd1:32.1><span>Dhotako upasīvo ca, </span></div><p><div class=verse-container id=cnd1:32.2><span>nando ca atha hemako; </span></div><p><div class=verse-container id=cnd1:32.3><span>Todeyyakappā dubhayo, </span></div><p><div class=verse-container id=cnd1:32.4><span>jatukaṇṇī ca paṇḍito. </span></div><p><div class=verse-container id=cnd1:33.1><span>Bhadrāvudho udayo ca, </span></div><p><div class=verse-container id=cnd1:33.2><span>posālo cāpi brāhmaṇo; </span></div><p><div class=verse-container id=cnd1:33.3><span>Mogharājā ca medhāvī, </span></div><p><div class=verse-container id=cnd1:33.4><span>piṅgiyo ca mahāisi. </span></div><p><div class=verse-container id=cnd1:34.1><span>Paccekagaṇino sabbe, </span></div><p><div class=verse-container id=cnd1:34.2><span>sabbalokassa vissutā; </span></div><p><div class=verse-container id=cnd1:34.3><span>Jhāyī jhānaratā dhīrā, </span></div><p><div class=verse-container id=cnd1:34.4><span>pubbavāsanavāsitā. </span></div><p><div class=verse-container id=cnd1:35.1><span>Bāvariṁ abhivādetvā, </span></div><p><div class=verse-container id=cnd1:35.2><span>katvā ca naṁ padakkhiṇaṁ; </span></div><p><div class=verse-container id=cnd1:35.3><span>Jaṭājinadharā sabbe, </span></div><p><div class=verse-container id=cnd1:35.4><span>pakkāmuṁ uttarāmukhā. </span></div><p><div class=verse-container id=cnd1:36.1><span>Maḷakassa patiṭṭhānaṁ, </span></div><p><div class=verse-container id=cnd1:36.2><span>puramāhissatiṁ tadā; </span></div><p><div class=verse-container id=cnd1:36.3><span>Ujjeniñcāpi gonaddhaṁ, </span></div><p><div class=verse-container id=cnd1:36.4><span>vedisaṁ vanasavhayaṁ. </span></div><p><div class=verse-container id=cnd1:37.1><span>Kosambiñcāpi sāketaṁ, </span></div><p><div class=verse-container id=cnd1:37.2><span>sāvatthiñca puruttamaṁ; </span></div><p><div class=verse-container id=cnd1:37.3><span>Setabyaṁ kapilavatthuṁ, </span></div><p><div class=verse-container id=cnd1:37.4><span>kusinārañca mandiraṁ. </span></div><p><div class=verse-container id=cnd1:38.1><span>Pāvañca bhoganagaraṁ, </span></div><p><div class=verse-container id=cnd1:38.2><span>vesāliṁ māgadhaṁ puraṁ; </span></div><p><div class=verse-container id=cnd1:38.3><span>Pāsāṇakaṁ cetiyañca, </span></div><p><div class=verse-container id=cnd1:38.4><span>ramaṇīyaṁ manoramaṁ. </span></div><p><div class=verse-container id=cnd1:39.1><span>Tasitovudakaṁ sītaṁ, </span></div><p><div class=verse-container id=cnd1:39.2><span>mahālābhaṁva vāṇijo; </span></div><p><div class=verse-container id=cnd1:39.3><span>Chāyaṁ ghammābhitattova, </span></div><p><div class=verse-container id=cnd1:39.4><span>turitā pabbatamāruhuṁ. </span></div><p><div class=verse-container id=cnd1:40.1><span>Bhagavā tamhi samaye, </span></div><p><div class=verse-container id=cnd1:40.2><span>bhikkhusaṅghapurakkhato; </span></div><p><div class=verse-container id=cnd1:40.3><span>Bhikkhūnaṁ dhammaṁ deseti, </span></div><p><div class=verse-container id=cnd1:40.4><span>sīhova nadatī vane. </span></div><p><div class=verse-container id=cnd1:41.1><span>Ajito addasa buddhaṁ, </span></div><p><div class=verse-container id=cnd1:41.2><span>Pītaraṁsiṁva bhāṇumaṁ; </span></div><p><div class=verse-container id=cnd1:41.3><span>Candaṁ yathā pannarase, </span></div><p><div class=verse-container id=cnd1:41.4><span>Paripūraṁ upāgataṁ. </span></div><p><div class=verse-container id=cnd1:42.1><span>Athassa gatte disvāna, </span></div><p><div class=verse-container id=cnd1:42.2><span>paripūrañca byañjanaṁ; </span></div><p><div class=verse-container id=cnd1:42.3><span>Ekamantaṁ ṭhito haṭṭho, </span></div><p><div class=verse-container id=cnd1:42.4><span>manopañhe apucchatha. </span></div><p><div class=verse-container id=cnd1:43.1><span>“Ādissa jammanaṁ brūhi, </span></div><p><div class=verse-container id=cnd1:43.2><span>gottaṁ brūhi salakkhaṇaṁ; </span></div><p><div class=verse-container id=cnd1:43.3><span>Mantesu pāramiṁ brūhi, </span></div><p><div class=verse-container id=cnd1:43.4><span>kati vāceti brāhmaṇo”. </span></div><p><div class=verse-container id=cnd1:44.1><span>“Vīsaṁ vassasataṁ āyu, </span></div><p><div class=verse-container id=cnd1:44.2><span>so ca gottena bāvarī; </span></div><p><div class=verse-container id=cnd1:44.3><span>Tīṇissa lakkhaṇā gatte, </span></div><p><div class=verse-container id=cnd1:44.4><span>tiṇṇaṁ vedāna pāragū. </span></div><p><div class=verse-container id=cnd1:45.1><span>Lakkhaṇe itihāse ca, </span></div><p><div class=verse-container id=cnd1:45.2><span>sanighaṇḍusakeṭubhe; </span></div><p><div class=verse-container id=cnd1:45.3><span>Pañcasatāni vāceti, </span></div><p><div class=verse-container id=cnd1:45.4><span>sadhamme pāramiṁ gato”. </span></div><p><div class=verse-container id=cnd1:46.1><span>“Lakkhaṇānaṁ pavicayaṁ, </span></div><p><div class=verse-container id=cnd1:46.2><span>bāvarissa naruttama; </span></div><p><div class=verse-container id=cnd1:46.3><span>Taṇhacchida pakāsehi, </span></div><p><div class=verse-container id=cnd1:46.4><span>mā no kaṅkhāyitaṁ ahu”. </span></div><p><div class=verse-container id=cnd1:47.1><span>“Mukhaṁ jivhāya chādeti, </span></div><p><div class=verse-container id=cnd1:47.2><span>uṇṇassa bhamukantare; </span></div><p><div class=verse-container id=cnd1:47.3><span>Kosohitaṁ vatthaguyhaṁ, </span></div><p><div class=verse-container id=cnd1:47.4><span>evaṁ jānāhi māṇava”. </span></div><p><div class=verse-container id=cnd1:48.1><span>Pucchañhi kiñci asuṇanto, </span></div><p><div class=verse-container id=cnd1:48.2><span>sutvā pañhe viyākate; </span></div><p><div class=verse-container id=cnd1:48.3><span>Vicinteti jano sabbo, </span></div><p><div class=verse-container id=cnd1:48.4><span>vedajāto katañjalī. </span></div><p><div class=verse-container id=cnd1:49.1><span>“Ko nu devo vā brahmā vā, </span></div><p><div class=verse-container id=cnd1:49.2><span>indo vāpi sujampati; </span></div><p><div class=verse-container id=cnd1:49.3><span>Manasā pucchite pañhe, </span></div><p><div class=verse-container id=cnd1:49.4><span>kametaṁ paṭibhāsati”. </span></div><p><div class=verse-container id=cnd1:50.1><span>“Muddhaṁ muddhādhipātañca, </span></div><p><div class=verse-container id=cnd1:50.2><span>bāvarī paripucchati; </span></div><p><div class=verse-container id=cnd1:50.3><span>Taṁ byākarohi bhagavā, </span></div><p><div class=verse-container id=cnd1:50.4><span>kaṅkhaṁ vinaya no ise”. </span></div><p><div class=verse-container id=cnd1:51.1><span>“Avijjā muddhāti jānāhi, </span></div><p><div class=verse-container id=cnd1:51.2><span>vijjā muddhādhipātinī; </span></div><p><div class=verse-container id=cnd1:51.3><span>Saddhāsatisamādhīhi, </span></div><p><div class=verse-container id=cnd1:51.4><span>chandavīriyena saṁyutā”. </span></div><p><div class=verse-container id=cnd1:52.1><span>Tato vedena mahatā, </span></div><p><div class=verse-container id=cnd1:52.2><span>santhambhetvāna māṇavo; </span></div><p><div class=verse-container id=cnd1:52.3><span>Ekaṁsaṁ ajinaṁ katvā, </span></div><p><div class=verse-container id=cnd1:52.4><span>pādesu sirasā pati. </span></div><p><div class=verse-container id=cnd1:53.1><span>“Bāvarī brāhmaṇo bhoto, </span></div><p><div class=verse-container id=cnd1:53.2><span>saha sissehi mārisa; </span></div><p><div class=verse-container id=cnd1:53.3><span>Udaggacitto sumano, </span></div><p><div class=verse-container id=cnd1:53.4><span>pāde vandati cakkhuma”. </span></div><p><div class=verse-container id=cnd1:54.1><span>“Sukhito bāvarī hotu, </span></div><p><div class=verse-container id=cnd1:54.2><span>saha sissehi brāhmaṇo; </span></div><p><div class=verse-container id=cnd1:54.3><span>Tvañcāpi sukhito hohi, </span></div><p><div class=verse-container id=cnd1:54.4><span>ciraṁ jīvāhi māṇava. </span></div><p><div class=verse-container id=cnd1:55.1><span>Bāvarissa ca tuyhaṁ vā, </span></div><p><div class=verse-container id=cnd1:55.2><span>sabbesaṁ sabbasaṁsayaṁ; </span></div><p><div class=verse-container id=cnd1:55.3><span>Katāvakāsā pucchavho, </span></div><p><div class=verse-container id=cnd1:55.4><span>yaṁ kiñci manasicchatha”. </span></div><p><div class=verse-container id=cnd1:56.1><span>Sambuddhena katokāso, </span></div><p><div class=verse-container id=cnd1:56.2><span>nisīditvāna pañjalī; </span></div><p><div class=verse-container id=cnd1:56.3><span>Ajito paṭhamaṁ pañhaṁ, </span></div><p><div class=verse-container id=cnd1:56.4><span>tattha pucchi tathāgataṁ. </span></div><p><div class=verse-container id=cnd1:56.5><span>Vatthugāthā niṭṭhitā. </span></div><div class=flex-between><a href=/canon/en/pli/ms/sutta/kn/cnd.html>Previous</a><a href=/canon/en/pli/ms/sutta/kn/cnd/cnd0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>