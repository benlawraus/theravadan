<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/cnd.html> Cūḷaniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/cnd/cnd0015.html>Previous</a><a href=/canon/en/pli/ms/sutta/kn/cnd/cnd0017.html>Next</a></div><p><div class=verse-container id=cnd16:0.1><span>Cūḷaniddesa </span></div><p><div class=verse-container id=cnd16:0.2><span>Pārāyanavagganiddesa </span></div><p><div class=verse-container id=cnd16:0.3><span>Pucchāniddesa </span></div><p><div class=verse-container id=cnd16:0.4><span class=big-bold>12. Bhadrāvudhamāṇavapucchāniddesa </span></div><p><div class=verse-container id=cnd16:1.1><span>Okañjahaṁ taṇhacchidaṁ anejaṁ, </span></div><p><div class=verse-container id=cnd16:1.2><span>(iccāyasmā bhadrāvudho) </span></div><p><div class=verse-container id=cnd16:1.3><span>Nandiñjahaṁ oghatiṇṇaṁ vimuttaṁ; </span></div><p><div class=verse-container id=cnd16:1.4><span>Kappañjahaṁ abhiyāce sumedhaṁ, </span></div><p><div class=verse-container id=cnd16:1.5><span>Sutvāna nāgassa apanamissanti ito. </span></div><p><div class=verse-container id=cnd16:2.1><span>Okañjahaṁ taṇhacchidaṁ anejanti. </span></div><p><div class=verse-container id=cnd16:2.2><span>Okañjahanti rūpadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd16:2.3><span>Tasmā buddho okañjaho. </span></div><p><div class=verse-container id=cnd16:2.4><span>Vedanādhātuyā …pe… </span></div><p><div class=verse-container id=cnd16:2.5><span>saññādhātuyā … </span></div><p><div class=verse-container id=cnd16:2.6><span>saṅkhāradhātuyā … </span></div><p><div class=verse-container id=cnd16:2.7><span>viññāṇadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd16:2.8><span>Tasmā buddho okañjaho. </span></div><p><div class=verse-container id=cnd16:3.1><span>Taṇhacchidanti. </span></div><p><div class=verse-container id=cnd16:3.2><span>Taṇhāti rūpataṇhā …pe… dhammataṇhā. </span></div><p><div class=verse-container id=cnd16:3.3><span>Sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā. </span></div><p><div class=verse-container id=cnd16:3.4><span>Tasmā buddho taṇhacchido. </span></div><p><div class=verse-container id=cnd16:3.5><span>Anejoti ejā vuccati taṇhā. </span></div><p><div class=verse-container id=cnd16:3.6><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd16:3.7><span>Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd16:3.8><span>Tasmā buddho anejo. </span></div><p><div class=verse-container id=cnd16:3.9><span>Ejāya pahīnattā anejo bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṁsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati na pavedhati na sampavedhatīti. </span></div><p><div class=verse-container id=cnd16:3.10><span>Tasmā buddho anejoti—</span></div><p><div class=verse-container id=cnd16:3.11><span>okañjahaṁ taṇhacchidaṁ anejaṁ. </span></div><p><div class=verse-container id=cnd16:3.12><span>Iccāyasmā bhadrāvudhoti. </span></div><p><div class=verse-container id=cnd16:3.13><span>Iccāti padasandhi …pe… </span></div><p><div class=verse-container id=cnd16:3.14><span>āyasmāti, piyavacanaṁ …pe… </span></div><p><div class=verse-container id=cnd16:3.15><span>bhadrāvudhoti tassa brāhmaṇassa nāmaṁ …pe… abhilāpoti—</span></div><p><div class=verse-container id=cnd16:3.16><span>iccāyasmā bhadrāvudho. </span></div><p><div class=verse-container id=cnd16:4.1><span>Nandiñjahaṁ oghatiṇṇaṁ vimuttanti nandī vuccati taṇhā. </span></div><p><div class=verse-container id=cnd16:4.2><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=cnd16:4.3><span>Sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=cnd16:4.4><span>Tasmā buddho nandiñjaho. </span></div><p><div class=verse-container id=cnd16:4.5><span>Oghatiṇṇanti bhagavā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto. </span></div><p><div class=verse-container id=cnd16:4.6><span>So vutthavāso ciṇṇacaraṇo …pe… jātimaraṇasaṁsāro natthi tassa punabbhavoti—</span></div><p><div class=verse-container id=cnd16:4.7><span>nandiñjahaṁ oghatiṇṇaṁ. </span></div><p><div class=verse-container id=cnd16:4.8><span>Vimuttanti bhagavato rāgā cittaṁ muttaṁ vimuttaṁ suvimuttaṁ, dosā cittaṁ … mohā cittaṁ …pe… </span></div><p><div class=verse-container id=cnd16:4.9><span>sabbākusalābhisaṅkhārehi cittaṁ muttaṁ vimuttaṁ suvimuttanti—</span></div><p><div class=verse-container id=cnd16:4.10><span>nandiñjahaṁ oghatiṇṇaṁ vimuttaṁ. </span></div><p><div class=verse-container id=cnd16:5.1><span>Kappañjahaṁ abhiyāce sumedhanti. </span></div><p><div class=verse-container id=cnd16:5.2><span>Kappāti dve kappā—</span></div><p><div class=verse-container id=cnd16:5.3><span>taṇhākappo ca diṭṭhikappo ca …pe… </span></div><p><div class=verse-container id=cnd16:5.4><span>ayaṁ taṇhākappo …pe… </span></div><p><div class=verse-container id=cnd16:5.5><span>ayaṁ diṭṭhikappo. </span></div><p><div class=verse-container id=cnd16:5.6><span>Buddhassa bhagavato taṇhākappo pahīno diṭṭhikappo paṭinissaṭṭho. </span></div><p><div class=verse-container id=cnd16:5.7><span>Taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho. </span></div><p><div class=verse-container id=cnd16:5.8><span>Abhiyāceti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi. </span></div><p><div class=verse-container id=cnd16:5.9><span>Sumedhā vuccati paññā. </span></div><p><div class=verse-container id=cnd16:5.10><span>Yā paññā pajānanā …pe… amoho dhammavicayo sammādiṭṭhi. </span></div><p><div class=verse-container id=cnd16:5.11><span>Bhagavā imāya medhāya paññāya upeto samupeto upāgato samupāgato upapanno samupapanno samannāgato. </span></div><p><div class=verse-container id=cnd16:5.12><span>Tasmā buddho sumedhoti—</span></div><p><div class=verse-container id=cnd16:5.13><span>kappañjahaṁ abhiyāce sumedhaṁ. </span></div><p><div class=verse-container id=cnd16:6.1><span>Sutvāna nāgassa apanamissanti itoti. </span></div><p><div class=verse-container id=cnd16:6.2><span>Nāgassāti nāgo. </span></div><p><div class=verse-container id=cnd16:6.3><span>Bhagavā āguṁ na karotīti nāgo, na gacchatīti nāgo, na āgacchatīti nāgo …pe… evaṁ bhagavā na gacchatīti nāgo. </span></div><p><div class=verse-container id=cnd16:6.4><span>Sutvāna nāgassa apanamissanti itoti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṁ gamissantīti—</span></div><p><div class=verse-container id=cnd16:6.5><span>sutvāna nāgassa apanamissanti ito. </span></div><p><div class=verse-container id=cnd16:6.6><span>Tenāha so brāhmaṇo—</span></div><p><div class=verse-container id=cnd16:7.1><span>“Okañjahaṁ taṇhacchidaṁ anejaṁ, </span></div><p><div class=verse-container id=cnd16:7.2><span>(iccāyasmā bhadrāvudho) </span></div><p><div class=verse-container id=cnd16:7.3><span>Nandiñjahaṁ oghatiṇṇaṁ vimuttaṁ; </span></div><p><div class=verse-container id=cnd16:7.4><span>Kappañjahaṁ abhiyāce sumedhaṁ, </span></div><p><div class=verse-container id=cnd16:7.5><span>Sutvāna nāgassa apanamissanti ito”ti. </span></div><p><div class=verse-container id=cnd16:8.1><span>Nānājanā janapadehi saṅgatā, </span></div><p><div class=verse-container id=cnd16:8.2><span>Tava vīra vākyaṁ abhikaṅkhamānā; </span></div><p><div class=verse-container id=cnd16:8.3><span>Tesaṁ tuvaṁ sādhu viyākarohi, </span></div><p><div class=verse-container id=cnd16:8.4><span>Tathā hi te vidito esa dhammo. </span></div><p><div class=verse-container id=cnd16:9.1><span>Nānājanā janapadehi saṅgatāti. </span></div><p><div class=verse-container id=cnd16:9.2><span>Nānājanāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. </span></div><p><div class=verse-container id=cnd16:9.3><span>Janapadehi saṅgatāti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā ca vaṁsā ca kurumhā ca pañcālā ca macchā ca surasenā ca assakā ca avantiyā ca yonā ca kambojā ca. </span></div><p><div class=verse-container id=cnd16:9.4><span>Saṅgatāti saṅgatā samāgatā samohitā sannipatitāti—</span></div><p><div class=verse-container id=cnd16:9.5><span>nānājanā janapadehi saṅgatā. </span></div><p><div class=verse-container id=cnd16:10.1><span>Tava vīra vākyaṁ abhikaṅkhamānāti. </span></div><p><div class=verse-container id=cnd16:10.2><span>Vīrāti vīro. </span></div><p><div class=verse-container id=cnd16:10.3><span>Bhagavā vīriyavāti vīro, pahūti vīro, visavīti vīro, alamattoti vīro, vigatalomahaṁsotipi vīro. </span></div><p><div class=verse-container id=cnd16:11.1><span>Virato idha sabbapāpakehi, </span></div><p><div class=verse-container id=cnd16:11.2><span>Nirayadukkhaṁ aticca vīriyavāso; </span></div><p><div class=verse-container id=cnd16:11.3><span>So vīriyavā padhānavā, </span></div><p><div class=verse-container id=cnd16:11.4><span>Vīro tādi pavuccate tathattāti. </span></div><p><div class=verse-container id=cnd16:12.1><span>Tava vīra vākyaṁ abhikaṅkhamānāti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ. </span></div><p><div class=verse-container id=cnd16:12.2><span>Abhikaṅkhamānāti abhikaṅkhamānā icchamānā sādiyamānā patthayamānā pihayamānā abhijappamānāti—</span></div><p><div class=verse-container id=cnd16:12.3><span>tava vīra vākyaṁ abhikaṅkhamānā. </span></div><p><div class=verse-container id=cnd16:13.1><span>Tesaṁ tuvaṁ sādhu viyākarohīti. </span></div><p><div class=verse-container id=cnd16:13.2><span>Tesanti tesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ. </span></div><p><div class=verse-container id=cnd16:13.3><span>Tuvanti bhagavantaṁ bhaṇati. </span></div><p><div class=verse-container id=cnd16:13.4><span>Sādhu viyākarohīti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</span></div><p><div class=verse-container id=cnd16:13.5><span>tesaṁ tuvaṁ sādhu viyākarohi. </span></div><p><div class=verse-container id=cnd16:14.1><span>Tathā hi te vidito esa dhammoti tathā hi te vidito tulito tīrito vibhūto vibhāvito esa dhammoti—</span></div><p><div class=verse-container id=cnd16:14.2><span>tathā hi te vidito esa dhammo. </span></div><p><div class=verse-container id=cnd16:14.3><span>Tenāha so brāhmaṇo—</span></div><p><div class=verse-container id=cnd16:15.1><span>“Nānājanā janapadehi saṅgatā, </span></div><p><div class=verse-container id=cnd16:15.2><span>Tava vīra vākyaṁ abhikaṅkhamānā; </span></div><p><div class=verse-container id=cnd16:15.3><span>Tesaṁ tuvaṁ sādhu viyākarohi, </span></div><p><div class=verse-container id=cnd16:15.4><span>Tathā hi te vidito esa dhammo”ti. </span></div><p><div class=verse-container id=cnd16:16.1><span>Ādānataṇhaṁ vinayetha sabbaṁ, </span></div><p><div class=verse-container id=cnd16:16.2><span>(bhadrāvudhāti bhagavā) </span></div><p><div class=verse-container id=cnd16:16.3><span>Uddhaṁ adho tiriyañcāpi majjhe; </span></div><p><div class=verse-container id=cnd16:16.4><span>Yaṁ yañhi lokasmimupādiyanti, </span></div><p><div class=verse-container id=cnd16:16.5><span>Teneva māro anveti jantuṁ. </span></div><p><div class=verse-container id=cnd16:17.1><span>Ādānataṇhaṁ vinayetha sabbanti ādānataṇhaṁ vuccati rūpataṇhā …pe… </span></div><p><div class=verse-container id=cnd16:17.2><span>ādānataṇhāti kiṅkāraṇā vuccati ādānataṇhā? </span></div><p><div class=verse-container id=cnd16:17.3><span>Tāya taṇhāya rūpaṁ ādiyanti upādiyanti gaṇhanti parāmasanti abhinivisanti. </span></div><p><div class=verse-container id=cnd16:17.4><span>Vedanaṁ …pe… </span></div><p><div class=verse-container id=cnd16:17.5><span>saññaṁ … </span></div><p><div class=verse-container id=cnd16:17.6><span>saṅkhāre … </span></div><p><div class=verse-container id=cnd16:17.7><span>viññāṇaṁ … </span></div><p><div class=verse-container id=cnd16:17.8><span>gatiṁ … </span></div><p><div class=verse-container id=cnd16:17.9><span>upapattiṁ … </span></div><p><div class=verse-container id=cnd16:17.10><span>paṭisandhiṁ … </span></div><p><div class=verse-container id=cnd16:17.11><span>bhavaṁ … </span></div><p><div class=verse-container id=cnd16:17.12><span>saṁsāraṁ … </span></div><p><div class=verse-container id=cnd16:17.13><span>vaṭṭaṁ ādiyanti upādiyanti gaṇhanti parāmasanti abhinivisanti. </span></div><p><div class=verse-container id=cnd16:17.14><span>Taṅkāraṇā vuccati ādānataṇhā. </span></div><p><div class=verse-container id=cnd16:17.15><span>Ādānataṇhaṁ vinayetha sabbanti sabbaṁ ādānataṇhaṁ vinayeyya paṭivinayeyya pajaheyya vinodeyya byantīkareyya anabhāvaṁ gameyyāti—</span></div><p><div class=verse-container id=cnd16:17.16><span>ādānataṇhaṁ vinayetha sabbaṁ. </span></div><p><div class=verse-container id=cnd16:17.17><span>Bhadrāvudhāti bhagavāti. </span></div><p><div class=verse-container id=cnd16:17.18><span>Bhadrāvudhāti bhagavā taṁ brāhmaṇaṁ nāmena ālapati. </span></div><p><div class=verse-container id=cnd16:17.19><span>Bhagavāti gāravādhivacanametaṁ …pe… sacchikā paññatti, yadidaṁ bhagavāti—</span></div><p><div class=verse-container id=cnd16:17.20><span>bhadrāvudhāti bhagavā. </span></div><p><div class=verse-container id=cnd16:18.1><span>Uddhaṁ adho tiriyañcāpi majjheti. </span></div><p><div class=verse-container id=cnd16:18.2><span>Uddhanti anāgataṁ; </span></div><p><div class=verse-container id=cnd16:18.3><span>adhoti atītaṁ; </span></div><p><div class=verse-container id=cnd16:18.4><span>tiriyañcāpi majjheti paccuppannaṁ. </span></div><p><div class=verse-container id=cnd16:18.5><span>Uddhanti devaloko; </span></div><p><div class=verse-container id=cnd16:18.6><span>adhoti nirayaloko; </span></div><p><div class=verse-container id=cnd16:18.7><span>tiriyañcāpi majjheti manussaloko. </span></div><p><div class=verse-container id=cnd16:18.8><span>Atha vā uddhanti kusalā dhammā; </span></div><p><div class=verse-container id=cnd16:18.9><span>adhoti akusalā dhammā; </span></div><p><div class=verse-container id=cnd16:18.10><span>tiriyañcāpi majjheti abyākatā dhammā. </span></div><p><div class=verse-container id=cnd16:18.11><span>Uddhanti arūpadhātu; </span></div><p><div class=verse-container id=cnd16:18.12><span>adhoti kāmadhātu; </span></div><p><div class=verse-container id=cnd16:18.13><span>tiriyañcāpi majjheti rūpadhātu. </span></div><p><div class=verse-container id=cnd16:18.14><span>Uddhanti sukhā vedanā; </span></div><p><div class=verse-container id=cnd16:18.15><span>adhoti dukkhā vedanā; </span></div><p><div class=verse-container id=cnd16:18.16><span>tiriyañcāpi majjheti adukkhamasukhā vedanā. </span></div><p><div class=verse-container id=cnd16:18.17><span>Uddhanti uddhaṁ pādatalā; </span></div><p><div class=verse-container id=cnd16:18.18><span>adhoti adho kesamatthakā; </span></div><p><div class=verse-container id=cnd16:18.19><span>tiriyañcāpi majjheti vemajjheti—</span></div><p><div class=verse-container id=cnd16:18.20><span>uddhaṁ adho tiriyañcāpi majjhe. </span></div><p><div class=verse-container id=cnd16:19.1><span>Yaṁ yañhi lokasmimupādiyantīti yaṁ yaṁ rūpagataṁ vedanāgataṁ saññāgataṁ saṅkhāragataṁ viññāṇagataṁ ādiyanti upādiyanti gaṇhanti parāmasanti abhinivisanti. </span></div><p><div class=verse-container id=cnd16:19.2><span>Lokasminti apāyaloke …pe… āyatanaloketi—</span></div><p><div class=verse-container id=cnd16:19.3><span>yaṁ yañhi lokasmimupādiyanti. </span></div><p><div class=verse-container id=cnd16:20.1><span>Teneva māro anveti jantunti teneva kammābhisaṅkhāravasena paṭisandhiko khandhamāro dhātumāro āyatanamāro gatimāro upapattimāro paṭisandhimāro bhavamāro saṁsāramāro vaṭṭamāro anveti anugacchati anvāyiko hoti. </span></div><p><div class=verse-container id=cnd16:20.2><span>Jantunti sattaṁ janaṁ naraṁ mānavaṁ posaṁ puggalaṁ jīvaṁ jāguṁ jantuṁ indaguṁ manujanti—</span></div><p><div class=verse-container id=cnd16:20.3><span>teneva māro anveti jantuṁ. </span></div><p><div class=verse-container id=cnd16:20.4><span>Tenāha bhagavā—</span></div><p><div class=verse-container id=cnd16:21.1><span>“Ādānataṇhaṁ vinayetha sabbaṁ, </span></div><p><div class=verse-container id=cnd16:21.2><span>(bhadrāvudhāti bhagavā) </span></div><p><div class=verse-container id=cnd16:21.3><span>Uddhaṁ adho tiriyañcāpi majjhe; </span></div><p><div class=verse-container id=cnd16:21.4><span>Yaṁ yañhi lokasmimupādiyanti, </span></div><p><div class=verse-container id=cnd16:21.5><span>Teneva māro anveti jantun”ti. </span></div><p><div class=verse-container id=cnd16:22.1><span>Tasmā pajānaṁ na upādiyetha, </span></div><p><div class=verse-container id=cnd16:22.2><span>Bhikkhu sato kiñcanaṁ sabbaloke; </span></div><p><div class=verse-container id=cnd16:22.3><span>Ādānasatte iti pekkhamāno, </span></div><p><div class=verse-container id=cnd16:22.4><span>Pajaṁ imaṁ maccudheyye visattaṁ. </span></div><p><div class=verse-container id=cnd16:23.1><span>Tasmā pajānaṁ na upādiyethāti. </span></div><p><div class=verse-container id=cnd16:23.2><span>Tasmāti tasmā taṅkāraṇā taṁhetu tappaccayā taṁnidānā, etaṁ ādīnavaṁ sampassamāno ādānataṇhāyāti—</span></div><p><div class=verse-container id=cnd16:23.3><span>tasmā. </span></div><p><div class=verse-container id=cnd16:23.4><span>Pajānanti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā”ti …pe… </span></div><p><div class=verse-container id=cnd16:23.5><span>“yaṁ kiñci samudayadhammaṁ sabbaṁ taṁ nirodhadhamman”ti jānanto pajānanto ājānanto vijānanto paṭivijānanto paṭivijjhanto. </span></div><p><div class=verse-container id=cnd16:23.6><span>Na upādiyethāti rūpaṁ nādiyeyya na upādiyeyya na gaṇheyya na parāmaseyya nābhiniviseyya; </span></div><p><div class=verse-container id=cnd16:23.7><span>vedanaṁ …pe… </span></div><p><div class=verse-container id=cnd16:23.8><span>saññaṁ … </span></div><p><div class=verse-container id=cnd16:23.9><span>saṅkhāre … </span></div><p><div class=verse-container id=cnd16:23.10><span>viññāṇaṁ … </span></div><p><div class=verse-container id=cnd16:23.11><span>gatiṁ … </span></div><p><div class=verse-container id=cnd16:23.12><span>upapattiṁ … </span></div><p><div class=verse-container id=cnd16:23.13><span>paṭisandhiṁ … </span></div><p><div class=verse-container id=cnd16:23.14><span>bhavaṁ … </span></div><p><div class=verse-container id=cnd16:23.15><span>saṁsāraṁ … </span></div><p><div class=verse-container id=cnd16:23.16><span>vaṭṭaṁ nādiyeyya na upādiyeyya na gaṇheyya na parāmaseyya nābhiniviseyyāti—</span></div><p><div class=verse-container id=cnd16:23.17><span>tasmā pajānaṁ na upādiyetha. </span></div><p><div class=verse-container id=cnd16:24.1><span>Bhikkhu sato kiñcanaṁ sabbaloketi. </span></div><p><div class=verse-container id=cnd16:24.2><span>Bhikkhūti puthujjanakalyāṇako vā bhikkhu, sekkho vā bhikkhu. </span></div><p><div class=verse-container id=cnd16:24.3><span>Satoti catūhi kāraṇehi sato—</span></div><p><div class=verse-container id=cnd16:24.4><span>kāye kāyānupassanāsatipaṭṭhānaṁ bhāvento sato …pe… </span></div><p><div class=verse-container id=cnd16:24.5><span>so vuccati satoti—</span></div><p><div class=verse-container id=cnd16:24.6><span>bhikkhu sato. </span></div><p><div class=verse-container id=cnd16:24.7><span>Kiñcananti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ. </span></div><p><div class=verse-container id=cnd16:24.8><span>Sabbaloketi sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi—</span></div><p><div class=verse-container id=cnd16:24.9><span>bhikkhu sato kiñcanaṁ sabbaloke. </span></div><p><div class=verse-container id=cnd16:25.1><span>Ādānasatte iti pekkhamānoti ādānasattā vuccanti ye rūpaṁ ādiyanti upādiyanti gaṇhanti parāmasanti abhinivisanti; </span></div><p><div class=verse-container id=cnd16:25.2><span>vedanaṁ …pe… </span></div><p><div class=verse-container id=cnd16:25.3><span>saññaṁ … </span></div><p><div class=verse-container id=cnd16:25.4><span>saṅkhāre … </span></div><p><div class=verse-container id=cnd16:25.5><span>viññāṇaṁ … </span></div><p><div class=verse-container id=cnd16:25.6><span>gatiṁ … </span></div><p><div class=verse-container id=cnd16:25.7><span>upapattiṁ … </span></div><p><div class=verse-container id=cnd16:25.8><span>paṭisandhiṁ … </span></div><p><div class=verse-container id=cnd16:25.9><span>bhavaṁ … </span></div><p><div class=verse-container id=cnd16:25.10><span>saṁsāraṁ … </span></div><p><div class=verse-container id=cnd16:25.11><span>vaṭṭaṁ ādiyanti upādiyanti gaṇhanti parāmasanti abhinivisanti. </span></div><p><div class=verse-container id=cnd16:25.12><span>Itīti padasandhi …pe… padānupubbatāpetaṁ itīti. </span></div><p><div class=verse-container id=cnd16:25.13><span>Pekkhamānoti pekkhamāno dakkhamāno dissamāno passamāno olokayamāno nijjhāyamāno upaparikkhamānoti—</span></div><p><div class=verse-container id=cnd16:25.14><span>ādānasatte iti pekkhamāno. </span></div><p><div class=verse-container id=cnd16:26.1><span>Pajaṁ imaṁ maccudheyye visattanti. </span></div><p><div class=verse-container id=cnd16:26.2><span>Pajāti sattādhivacanaṁ maccudheyyā vuccanti kilesā ca khandhā ca abhisaṅkhārā ca. </span></div><p><div class=verse-container id=cnd16:26.3><span>Pajā maccudheyye māradheyye maraṇadheyye sattā visattā āsattā laggā laggitā palibuddhā. </span></div><p><div class=verse-container id=cnd16:26.4><span>Yathā bhittikhile vā nāgadante vā bhaṇḍaṁ sattaṁ visattaṁ āsattaṁ laggaṁ laggitaṁ palibuddhaṁ, evameva pajā maccudheyye māradheyye maraṇadheyye sattā visattā āsattā laggā laggitā palibuddhāti—</span></div><p><div class=verse-container id=cnd16:26.5><span>pajaṁ imaṁ maccudheyye visattaṁ. </span></div><p><div class=verse-container id=cnd16:26.6><span>Tenāha bhagavā—</span></div><p><div class=verse-container id=cnd16:27.1><span>“Tasmā pajānaṁ na upādiyetha, </span></div><p><div class=verse-container id=cnd16:27.2><span>Bhikkhu sato kiñcanaṁ sabbaloke; </span></div><p><div class=verse-container id=cnd16:27.3><span>Ādānasatte iti pekkhamāno, </span></div><p><div class=verse-container id=cnd16:27.4><span>Pajaṁ imaṁ maccudheyye visattan”ti. </span></div><p><div class=verse-container id=cnd16:28.1><span>Saha gāthāpariyosānā …pe… </span></div><p><div class=verse-container id=cnd16:28.2><span>satthā me bhante bhagavā, sāvakohamasmīti. </span></div><p><div class=verse-container id=cnd16:28.3><span>Bhadrāvudhamāṇavapucchāniddeso dvādasamo. </span></div><div class=flex-between><a href=/canon/en/pli/ms/sutta/kn/cnd/cnd0015.html>Previous</a><a href=/canon/en/pli/ms/sutta/kn/cnd/cnd0017.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>