<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0008.html>Previous</a><a href=/canon/en/pli/ms/sutta/kn/ps.html>Next</a></div><p><div class=verse-container id=pe9:0.1><span>Peṭakopadesa </span></div><p><div class=verse-container id=pe9:0.2><span class=big-bold>Suttavebhaṅgiya </span></div><p><div class=verse-container id=pe9:1.1><span>Pubbā koṭi na paññāyati avijjāya ca bhavataṇhāya ca. </span></div><p><div class=verse-container id=pe9:1.2><span>Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati. </span></div><p><div class=verse-container id=pe9:1.3><span>Tattha ye sattā taṇhāsaṁyojanā, te ajjhosānabahulā mandavipassakā. </span></div><p><div class=verse-container id=pe9:1.4><span>Ye pana ussannadiṭṭhikā sattā, te vipassanābahulā mandajjhosānā. </span></div><p><div class=verse-container id=pe9:2.1><span>Tattha taṇhācaritā sattā sattasaññābhiniviṭṭhā anuppādavayadassino. </span></div><p><div class=verse-container id=pe9:2.2><span>Te pañcasu khandhesu attānaṁ samanupassanti “rūpavantaṁ vā attānaṁ, attani vā rūpaṁ, rūpasmiṁ vā attānan”ti. </span></div><p><div class=verse-container id=pe9:2.3><span>Evaṁ pañcakkhandhā. </span></div><p><div class=verse-container id=pe9:2.4><span>Aññehi khandhehi attānaṁ samanupassanti tassa ussannadiṭṭhikā sattā vipassamānā khandhe ujuṁ attato samanupassanti. </span></div><p><div class=verse-container id=pe9:2.5><span>Te rūpaṁ attako samanupassanti. </span></div><p><div class=verse-container id=pe9:2.6><span>Yaṁ rūpaṁ, so attā. </span></div><p><div class=verse-container id=pe9:2.7><span>Yo ahaṁ, taṁ rūpaṁ. </span></div><p><div class=verse-container id=pe9:2.8><span>So rūpavināsaṁ passati, ayaṁ ucchedavādī. </span></div><p><div class=verse-container id=pe9:2.9><span>Iti pañcannaṁ khandhānaṁ paṭhamābhinipātā sakkāyadiṭṭhiyo pañca ucchedaṁ bhajanti “taṁ jīvaṁ taṁ sarīran”ti. </span></div><p><div class=verse-container id=pe9:2.10><span>Ekamekamhi khandhe tīhi padehi pacchimakehi sassataṁ bhajati “aññaṁ jīvaṁ aññaṁ sarīran”ti. </span></div><p><div class=verse-container id=pe9:2.11><span>Ito bahiddhāte pabbajitā taṇhācaritā kāmasukhallikānuyogamanuyuttā viharanti. </span></div><p><div class=verse-container id=pe9:2.12><span>Tena ye ca nissandena diṭṭhicaritā attakilamathānuyogamanuyuttā viharanti. </span></div><p><div class=verse-container id=pe9:2.13><span>Tenayeva diṭṭhisukhena ettāvatā bāhirako payogo. </span></div><p><div class=verse-container id=pe9:3.1><span>Tattha diṭṭhicaritā sattā ye ariyadhammavinayaṁ otaranti, te dhammānusārino honti. </span></div><p><div class=verse-container id=pe9:3.2><span>Ye taṇhācaritā sattā ariyaṁ dhammavinayaṁ otaranti, te saddhānusārino honti. </span></div><p><div class=verse-container id=pe9:4.1><span>Tattha ye diṭṭhicaritā sattā, te kāmesu dosadiṭṭhī, na ca ye kāmesu anusayā samūhatā, te attakilamathānuyogamanuyuttā viharanti. </span></div><p><div class=verse-container id=pe9:4.2><span>Tesaṁ satthā dhammaṁ deseti. </span></div><p><div class=verse-container id=pe9:4.3><span>Añño vā sāvako kāmehi natthi atthoti te ca pubbeyeva kāmehi anatthikā iti kāme appakasirena paṭinissajjanti. </span></div><p><div class=verse-container id=pe9:4.4><span>Te cetasikena dukkhena anajjhositā. </span></div><p><div class=verse-container id=pe9:4.5><span>Tena vuccati “sukhā paṭipadā”ti. </span></div><p><div class=verse-container id=pe9:4.6><span>Ye pana taṇhācaritā sattā, te kāmesu ajjhositā, tesaṁ satthā vā dhammaṁ deseti. </span></div><p><div class=verse-container id=pe9:4.7><span>Aññataro vā bhikkhu kāmehi natthi atthoti, te piyarūpaṁ dukkhena paṭinissajjanti. </span></div><p><div class=verse-container id=pe9:4.8><span>Tena vuccati “dukkhā paṭipadā”ti. </span></div><p><div class=verse-container id=pe9:4.9><span>Iti ime sabbasattā dvīsu paṭipadāsu samosaraṇaṁ gacchanti dukkhāyañca sukhāyañca. </span></div><p><div class=verse-container id=pe9:5.1><span>Tattha ye diṭṭhicaritā sattā, te dvidhā mudindriyā ca tikkhindriyā ca. </span></div><p><div class=verse-container id=pe9:5.2><span>Tattha ye diṭṭhicaritā sattā tikkhindriyā sukhena paṭinissajjanti, khippañca abhisamenti, tena vuccati “khippābhiññā sukhā paṭipadā”ti. </span></div><p><div class=verse-container id=pe9:5.3><span>Tattha ye diṭṭhicaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti, dandhañca abhisamenti. </span></div><p><div class=verse-container id=pe9:5.4><span>Tena vuccati “sukhā paṭipadā dandhābhiññā”ti. </span></div><p><div class=verse-container id=pe9:5.5><span>Tattha taṇhācaritā sattā dvidhā tikkhindriyā ca mudindriyā ca. </span></div><p><div class=verse-container id=pe9:5.6><span>Tattha ye taṇhācaritā sattā tikkhindriyā dukkhena paṭinissajjanti, khippañca abhisamenti. </span></div><p><div class=verse-container id=pe9:5.7><span>Tena vuccati “dukkhā paṭipadā khippābhiññā”ti. </span></div><p><div class=verse-container id=pe9:5.8><span>Tattha ye taṇhācaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te dukkhena paṭinissajjanti, dandhañca abhisamenti. </span></div><p><div class=verse-container id=pe9:5.9><span>Tena vuccati “dukkhā paṭipadā dandhābhiññā”ti. </span></div><p><div class=verse-container id=pe9:5.10><span>Imā catasso paṭipadāyo apañcamā achaṭṭhā. </span></div><p><div class=verse-container id=pe9:5.11><span>Ye hi keci nibbutā nibbāyissanti vā imāhi catūhi paṭipadāhi anaññāhi ayaṁ paṭipadācatukkena kilese niddisati. </span></div><p><div class=verse-container id=pe9:5.12><span>Yā catukkamaggena ariyadhammesu niddisitabbā, ayaṁ vuccati sīhavikkīḷito nāma nayo. </span></div><p><div class=verse-container id=pe9:6.1><span>Tatrime cattāro āhārā. </span></div><p><div class=verse-container id=pe9:6.2><span>Cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanāti, evaṁ imāni sabbāni dasa padāni. </span></div><p><div class=verse-container id=pe9:6.3><span>Ayaṁ suttassa saṁsandanā. </span></div><p><div class=verse-container id=pe9:7.1><span>Cattāro āhārā. </span></div><p><div class=verse-container id=pe9:7.2><span>Tattha yo ca kabaḷīkāro āhāro yo ca phasso āhāro, ime taṇhācaritena pahātabbā. </span></div><p><div class=verse-container id=pe9:7.3><span>Tattha yo ca manosañcetanāhāro yo ca viññāṇāhāro, ime diṭṭhicaritena pahātabbā. </span></div><p><div class=verse-container id=pe9:8.1><span>Paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro tatiyo vipallāso, catuttho āhāro catuttho vipallāso. </span></div><p><div class=verse-container id=pe9:8.2><span>Ime cattāro vipallāsā apañcamā achaṭṭhā. </span></div><p><div class=verse-container id=pe9:8.3><span>Idañca pamāṇā cattāro āhārā. </span></div><p><div class=verse-container id=pe9:9.1><span>Tattha paṭhame vipallāse ṭhito kāme upādiyati, idaṁ kāmupādānaṁ. </span></div><p><div class=verse-container id=pe9:9.2><span>Dutiye vipallāse ṭhito anāgataṁ bhavaṁ upādiyati, idaṁ sīlabbatupādānaṁ. </span></div><p><div class=verse-container id=pe9:9.3><span>Tatiye vipallāse ṭhito viparīto diṭṭhiṁ upādiyati, idaṁ diṭṭhupādānaṁ. </span></div><p><div class=verse-container id=pe9:9.4><span>Catutthe vipallāse ṭhito khandhe attato upādiyati, idaṁ attavādupādānaṁ. </span></div><p><div class=verse-container id=pe9:10.1><span>Tattha kāmupādāne ṭhito kāme abhijjhāyati ganthati, ayaṁ abhijjhākāyagantho. </span></div><p><div class=verse-container id=pe9:10.2><span>Sīlabbatupādāne ṭhito byāpādaṁ ganthati, ayaṁ byāpādakāyagantho. </span></div><p><div class=verse-container id=pe9:10.3><span>Diṭṭhupādāne ṭhito parāmāsaṁ ganthati, ayaṁ parāmāsakāyagantho. </span></div><p><div class=verse-container id=pe9:10.4><span>Attavādupādāne ṭhito papañcanto ganthati, ayaṁ idaṁsaccābhiniveso kāyagantho. </span></div><p><div class=verse-container id=pe9:11.1><span>Tassa ganthitā kilesā āsavanti. </span></div><p><div class=verse-container id=pe9:11.2><span>Kiñci pana vuccati vippaṭisāro. </span></div><p><div class=verse-container id=pe9:11.3><span>Ye vippaṭisārā te anusayā. </span></div><p><div class=verse-container id=pe9:11.4><span>Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁ saccābhinivesakāyaganthena avijjāsavo. </span></div><p><div class=verse-container id=pe9:12.1><span>Te cattāro āsavā vepullabhāvaṁ gatā oghā honti, tena vuccanti “oghā”ti. </span></div><p><div class=verse-container id=pe9:12.2><span>Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho. </span></div><p><div class=verse-container id=pe9:13.1><span>Te cattāro oghā āsayamanupaviṭṭhā anusayasahagatā vuccanti. </span></div><p><div class=verse-container id=pe9:13.2><span>Sallāti hadayamāhacca tiṭṭhantā. </span></div><p><div class=verse-container id=pe9:13.3><span>Tattha kāmogho rāgasallaṁ, bhavogho dosasallaṁ, avijjogho mohasallaṁ, diṭṭhogho diṭṭhisallaṁ. </span></div><p><div class=verse-container id=pe9:14.1><span>Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya saññāya saṅkhāresu. </span></div><p><div class=verse-container id=pe9:14.2><span>Imā catasso viññāṇaṭṭhitiyo. </span></div><p><div class=verse-container id=pe9:14.3><span>Tattha rāgasallena nandūpasecanaṁ rūpūpagaṁ viññāṇaṁ tiṭṭhati. </span></div><p><div class=verse-container id=pe9:14.4><span>Dosasallena vedanūpagaṁ mohasallena saññūpagaṁ diṭṭhisallena nandūpasecanaṁ saṅkhārūpagaṁ viññāṇaṁ tiṭṭhati. </span></div><p><div class=verse-container id=pe9:15.1><span>Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā. </span></div><p><div class=verse-container id=pe9:15.2><span>Rāgena chandā agatiṁ gacchati, dosena dosā agatiṁ gacchati, mohena mohā agatiṁ gacchati, diṭṭhiyā bhayā agatiṁ gacchati. </span></div><p><div class=verse-container id=pe9:15.3><span>Iti idañca kammaṁ ime ca kilesā. </span></div><p><div class=verse-container id=pe9:15.4><span>Ayaṁ saṁsārassa hetu. </span></div><p><div class=verse-container id=pe9:16.1><span>Tatthimā catasso disā kabaḷīkārāhāro “asubhe subhan”ti vipallāso kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā agatigamanaṁ. </span></div><p><div class=verse-container id=pe9:16.2><span>Ayaṁ paṭhamā disā. </span></div><p><div class=verse-container id=pe9:17.1><span>Phasso āhāro “dukkhe sukhan”ti vipallāso sīlabbatupādānaṁ bhavayogobyāpādo kāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā. </span></div><p><div class=verse-container id=pe9:18.1><span>Manosañcetanāhāro “anattani attā”ti vipallāso diṭṭhupādānaṁ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ. </span></div><p><div class=verse-container id=pe9:18.2><span>Ayaṁ tatiyā disā. </span></div><p><div class=verse-container id=pe9:19.1><span>Viññāṇāhāro “anicce niccan”ti vipallāso attavādupādānaṁ avijjāyogo idaṁsaccābhiniveso kāyagantho avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ catutthī disā. </span></div><p><div class=verse-container id=pe9:19.2><span>Iti imesaṁ dasannaṁ suttānaṁ paṭhamena padena paṭhamāya disāya ālokanaṁ. </span></div><p><div class=verse-container id=pe9:19.3><span>Ayaṁ vuccati disālokanā. </span></div><p><div class=verse-container id=pe9:20.1><span>Catūhi vipallāsehi akusalapakkhe disāvilokanā kilesaṁ saṁyojetvā ayaṁ akusalapakkhe disāvilokanāya bhūmi pañcannaṁ dasannaṁ suttānaṁ yāni paṭhamāni padāni imesaṁ dhammānaṁ ko attho? </span></div><p><div class=verse-container id=pe9:20.2><span>Eko attho, byañjanameva nānaṁ. </span></div><p><div class=verse-container id=pe9:20.3><span>Evaṁ dutiyā evaṁ tatiyā evaṁ catutthī. </span></div><p><div class=verse-container id=pe9:20.4><span>Ayaṁ paṭhamā saṁsandanā. </span></div><p><div class=verse-container id=pe9:21.1><span>Iminā peyyālena sabbe kilesā catūsu padesu pakkhipitabbā. </span></div><p><div class=verse-container id=pe9:21.2><span>Tato kusalapakkhe catasso paṭipadā cattāri jhānāni cattāro satipaṭṭhānā cattāro vihārā dibbo brahmā ariyo āneñjo cattāro sammappadhānā cattāro acchariyā abbhutadhammā cattāro adhiṭṭhānā cattāro samādhayo chandasamādhi vīriyasamādhi cittasamādhi vīmaṁsāsamādhi. </span></div><p><div class=verse-container id=pe9:21.3><span>Cattāro dhammā sukhabhāgiyā nāññatra bojjhaṅgā nāññatra tapasā nāññatindriyasaṁvarā nāññatra sabbanissaggā cattāri appamāṇāni. </span></div><p><div class=verse-container id=pe9:22.1><span>Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ paripūreti, paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti, paṭhamaṁ satipaṭṭhānaṁ paripuṇṇaṁ paṭhamaṁ vihāraṁ paripūreti, paṭhamo vihāro paripuṇṇo paṭhamaṁ sammappadhānaṁ paripūreti, paṭhamaṁ sammappadhānaṁ paripuṇṇaṁ paṭhamaṁ acchariyaṁ abbhutadhammaṁ paripūreti, paṭhamo acchariyo abbhuto dhammo paripuṇṇo paṭhamaṁ adhiṭṭhānaṁ paripūreti, paṭhamaṁ adhiṭṭhānaṁ paripuṇṇaṁ chandasamādhiṁ paripūreti, chandasamādhi paripuṇṇo indriyasaṁvaraṁ paripūreti, indriyasaṁvaro paripuṇṇo paṭhamaṁ mettāappamāṇaṁ paripūreti. </span></div><p><div class=verse-container id=pe9:22.2><span>Evaṁ yāva sabbanissaggo catutthaṁ appamāṇaṁ paripūreti. </span></div><p><div class=verse-container id=pe9:23.1><span>Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ paṭhamo ca vihāro paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca chandasamādhi ca indriyasaṁvaro ca mettā ca appamāṇaṁ. </span></div><p><div class=verse-container id=pe9:23.2><span>Ayaṁ paṭhamā disā. </span></div><p><div class=verse-container id=pe9:24.1><span>Dukkhā ca paṭipadā khippābhiññā dutiyaṁ jhānaṁ dutiyañca satipaṭṭhānaṁ dutiyo ca vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānaṁ cittasamādhi cattāro iddhipādā karuṇā ca appamāṇaṁ, ayaṁ dutiyā disā. </span></div><p><div class=verse-container id=pe9:25.1><span>Sukhā ca paṭipadā dandhābhiññā tatiyañca jhānaṁ tatiyañca satipaṭṭhānaṁ tatiyo ca vihāro tatiyañca sammappadhānaṁ tatiyo ca acchariyo abbhuto dhammo paññādhiṭṭhānañca vīriyasamādhi ca bojjhaṅgā ca muditā ca appamāṇaṁ. </span></div><p><div class=verse-container id=pe9:25.2><span>Ayaṁ tatiyā disā. </span></div><p><div class=verse-container id=pe9:26.1><span>Sukhā ca paṭipadā khippābhiññā catutthaṁ jhānaṁ catutthañca satipaṭṭhānaṁ catuttho ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca vīmaṁsāsamādhi ca sabbanissaggo ca upekkhā appamāṇañca. </span></div><p><div class=verse-container id=pe9:26.2><span>Ayaṁ catutthī disā. </span></div><p><div class=verse-container id=pe9:26.3><span>Imāsaṁ catassannaṁ disānaṁ ālokanā. </span></div><p><div class=verse-container id=pe9:26.4><span>Ayaṁ vuccati disālokano nāma nayo. </span></div><p><div class=verse-container id=pe9:27.1><span>Tatthāyaṁ yojanā. </span></div><p><div class=verse-container id=pe9:27.2><span>Cattāro ca āhārā catasso ca paṭipadā, cattāro ca vipallāsā cattāro ca satipaṭṭhānā, cattāri ca upādānāni cattāri ca jhānāni cattāro ca yogā vihārā ca, ganthā ca sammappadhānā ca, āsavā ca acchariyā abbhutadhammā ca, oghā ca adhiṭṭhānāni ca, sallā ca samādhayo, viññāṇaṭṭhitiyo cattāro ca sukhabhāgiyā dhammā, cattāri ca agatigamanāni cattāri ca appamāṇāni iti kusalākusalānaṁ paṭipakkhavasena yojanā, ayaṁ vuccati disālokano nayo. </span></div><p><div class=verse-container id=pe9:28.1><span>Tassa cattāri sāmaññaphalāni pariyosānaṁ, yo ca dhammo kusalākusalaniddese paṭhamo disāniddeso, imassa sotāpattiphalaṁ pariyosānaṁ dutiyaṁ sakadāgāmiphalaṁ, tatiyaṁ anāgāmiphalaṁ, catutthaṁ arahattaphalaṁ. </span></div><p><div class=verse-container id=pe9:29.1><span>Tattha katamo tipukkhalo nayo? </span></div><p><div class=verse-container id=pe9:29.2><span>Ye ca dukkhāya paṭipadāya dandhābhiññāya khippābhiññāya ca niyyanti dve puggalā, ye ca sukhāya paṭipadāya dandhābhiññāya khippābhiññāya ca niyyanti dve puggalā. </span></div><p><div class=verse-container id=pe9:30.1><span>Imesaṁ catunnaṁ puggalānaṁ yo puggalo sukhāya paṭipadāya dandhābhiññāya niyyāti, yo ca puggalo dukkhāya paṭipadāya khippābhiññāya niyyāti. </span></div><p><div class=verse-container id=pe9:30.2><span>Ime dve puggalā bhavanti. </span></div><p><div class=verse-container id=pe9:30.3><span>Tattha yo sukhāya paṭipadāya khippābhiññāya niyyāti, ayaṁ ugghaṭitaññū. </span></div><p><div class=verse-container id=pe9:30.4><span>Yo pacchimo puggalo sādhāraṇo, ayaṁ vipañcitaññū. </span></div><p><div class=verse-container id=pe9:30.5><span>Yo puggalo dandhābhiññāya dukkhāya paṭipadāya niyyāti, ayaṁ neyyo. </span></div><p><div class=verse-container id=pe9:30.6><span>Ime cattāro bhavitvā tīṇi honti, tattha ugghaṭitaññussa samathapubbaṅgamā vipassanā, neyyassa vipassanāpubbaṅgamo samatho, vipañcitaññussa samathavipassanā yuganaddhā. </span></div><p><div class=verse-container id=pe9:30.7><span>Ugghaṭitaññussa mudukā desanā, neyyassa tikkhā desanā, vipañcitaññussa tikkhamudukā desanā. </span></div><p><div class=verse-container id=pe9:31.1><span>Ugghaṭitaññussa adhipaññāsikkhā, neyyassa adhicittasikkhā, vipañcitaññussa adhisīlasikkhā. </span></div><p><div class=verse-container id=pe9:31.2><span>Iti imesaṁ puggalānaṁ catūhi paṭipadāhi niyyānaṁ. </span></div><p><div class=verse-container id=pe9:32.1><span>Tattha ayaṁ saṅkileso, tīṇi akusalamūlāni tayo phassā tisso vedanā tayo upavicārā tayo saṅkilesā tayo vitakkā tayo pariḷāhā tīṇi saṅkhatalakkhaṇāni tisso dukkhatāti. </span></div><p><div class=verse-container id=pe9:33.1><span>Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ. </span></div><p><div class=verse-container id=pe9:33.2><span>Tayo phassāti sukhavedanīyo phasso, dukkhavedanīyo phasso, adukkhamasukhavedanīyo phasso. </span></div><p><div class=verse-container id=pe9:33.3><span>Tisso vedanāti sukhā vedanā dukkhā vedanā adukkhamasukhā vedanā. </span></div><p><div class=verse-container id=pe9:33.4><span>Tayo upavicārāti somanassopavicāro domanassopavicāro upekkhopavicāro. </span></div><p><div class=verse-container id=pe9:33.5><span>Tayo saṅkilesāti rāgo doso moho. </span></div><p><div class=verse-container id=pe9:33.6><span>Tayo vitakkāti kāmavitakko byāpādavitakko vihiṁsāvitakko. </span></div><p><div class=verse-container id=pe9:33.7><span>Tayo pariḷāhāti rāgajo dosajo mohajo. </span></div><p><div class=verse-container id=pe9:33.8><span>Tīṇi saṅkhatalakkhaṇānīti uppādo ṭhiti vayo. </span></div><p><div class=verse-container id=pe9:33.9><span>Tisso dukkhatāti dukkhadukkhatā vipariṇāmadukkhatā saṅkhatadukkhatā. </span></div><p><div class=verse-container id=pe9:34.1><span>Tattha lobho akusalamūlaṁ kuto samuṭṭhitaṁ? </span></div><p><div class=verse-container id=pe9:34.2><span>Tividhaṁ ārammaṇaṁ manāpikaṁ amanāpikaṁ upekkhāṭhāniyañca. </span></div><p><div class=verse-container id=pe9:34.3><span>Tattha manāpikena ārammaṇena lobho akusalamūlaṁ samuṭṭhahati. </span></div><p><div class=verse-container id=pe9:34.4><span>Iti manāpikā ārammaṇā sukhavedanīyo phasso, sukhavedanīyaṁ phassaṁ paṭicca uppajjate sukhavedanā, sukhavedanaṁ paṭicca uppajjate somanassūpavicāro, somanassūpavicāraṁ paṭicca uppajjate rāgo, rāgaṁ paṭicca uppajjate kāmavitakko, kāmavitakkaṁ paṭicca uppajjate rāgajo pariḷāho rāgajaṁ pariḷāhaṁ paṭicca uppajjate uppādo saṅkhatalakkhaṇo, uppādaṁ saṅkhatalakkhaṇaṁ paṭicca uppajjate vipariṇāmadukkhatā. </span></div><p><div class=verse-container id=pe9:35.1><span>Doso akusalamūlaṁ kuto samuṭṭhitaṁ? </span></div><p><div class=verse-container id=pe9:35.2><span>Amanāpikena ārammaṇena doso akusalamūlaṁ samuṭṭhitaṁ. </span></div><p><div class=verse-container id=pe9:35.3><span>Iti amanāpikā ārammaṇā dukkhavedanīyo phasso, dukkhavedanīyaṁ phassaṁ paṭicca uppajjate dukkhavedanā, dukkhavedanaṁ paṭicca uppajjate domanassūpavicāro, domanassūpavicāraṁ paṭicca uppajjate doso, dosaṁ paṭicca uppajjate byāpādavitakko, byāpādavitakkaṁ paṭicca uppajjate dosajo pariḷāho, dosajaṁ pariḷāhaṁ paṭicca uppajjate ṭhitassa aññathattaṁ saṅkhatalakkhaṇaṁ, ṭhitassa aññathattaṁ saṅkhatalakkhaṇaṁ paṭicca uppajjate dukkhadukkhatā vedanā. </span></div><p><div class=verse-container id=pe9:36.1><span>Moho akusalamūlaṁ kuto samuṭṭhitaṁ? </span></div><p><div class=verse-container id=pe9:36.2><span>Upekkhāṭhāniyena ārammaṇena moho akusalamūlaṁ samuṭṭhitaṁ. </span></div><p><div class=verse-container id=pe9:36.3><span>Iti upekkhāṭhāniyā ārammaṇā adukkhamasukhavedanīyo phasso, adukkhamasukhavedanīyaṁ phassaṁ paṭicca uppajjate adukkhamasukhā vedanā, adukkhamasukhavedanaṁ paṭicca uppajjate upekkhūpavicāro, upekkhūpavicāraṁ paṭicca uppajjate moho, mohaṁ paṭicca uppajjate vihiṁsāvitakko, vihiṁsāvitakkaṁ paṭicca uppajjate mohajo pariḷāho, mohajaṁ pariḷāhaṁ paṭicca uppajjate vayo saṅkhatalakkhaṇaṁ, vayaṁ saṅkhatalakkhaṇaṁ paṭicca uppajjate saṅkhatadukkhatā, iti ayaṁ tiṇṇaṁ kilesānaṁ niddeso, ayaṁ vuccate kusalapakkhe tipukkhalo nayo. </span></div><p><div class=verse-container id=pe9:37.1><span>Iti tīṇi akusalamūlāni na catutthāni na pañcamāni, tayo phassāti tisso vedanā yāva saṅkhatadukkhatāti, yo koci akusalapakkho, sabbo so tīsu akusalamūlesu samosarati. </span></div><p><div class=verse-container id=pe9:38.1><span>Tattha katamo kusalapakkho? </span></div><p><div class=verse-container id=pe9:38.2><span>Tīṇi kusalamūlāni, tisso paññā sutamayī paññā cintāmayī paññā bhāvanāmayī paññā. </span></div><p><div class=verse-container id=pe9:38.3><span>Tayo samādhī savitakkasavicāro …pe… </span></div><p><div class=verse-container id=pe9:38.4><span>tisso sikkhā adhisīlasikkhā …pe… </span></div><p><div class=verse-container id=pe9:38.5><span>sikkhā. </span></div><p><div class=verse-container id=pe9:38.6><span>Tīṇi nimittāni samathanimittaṁ paggahanimittaṁ upekkhānimittaṁ. </span></div><p><div class=verse-container id=pe9:38.7><span>Tayo vitakkā nekkhammavitakko …pe… </span></div><p><div class=verse-container id=pe9:38.8><span>avihiṁsāvitakko. </span></div><p><div class=verse-container id=pe9:38.9><span>Tīṇi indriyāni anaññātaññassāmītindriyanti vitthāro. </span></div><p><div class=verse-container id=pe9:38.10><span>Tayo upavicārā nekkhammūpavicāro abyāpādūpavicāro avihiṁsūpavicāro. </span></div><p><div class=verse-container id=pe9:38.11><span>Tisso esanā kāmesanā bhavesanā brahmacariyesanā. </span></div><p><div class=verse-container id=pe9:38.12><span>Tayo khandhā sīlakkhandho samādhikkhandho paññākkhandho. </span></div><p><div class=verse-container id=pe9:39.1><span>Tattha yaṁ alobho kusalamūlaṁ, taṁ sutamayipaññaṁ paripūreti, sutamayī paññā paripuṇṇā savitakkaṁ savicāraṁ samādhiṁ paripūreti, savitakko savicāro samādhi paripuṇṇo adhicittasikkhaṁ paripūreti, adhicittasikkhā paripuṇṇā samathanimittaṁ paripūreti, samathanimittaṁ paripuṇṇaṁ nekkhammavitakkaṁ paripūreti, nekkhammavitakko paripuṇṇo anaññātaññassāmītindriyaṁ paripūreti, anaññātaññassāmītindriyaṁ paripuṇṇaṁ nekkhammūpavicāraṁ paripūreti, nekkhammūpavicāro paripuṇṇo kāmesanaṁ pajahati, kāmesanappahānaṁ samādhikkhandhaṁ paripūreti. </span></div><p><div class=verse-container id=pe9:40.1><span>Adoso kusalamūlaṁ cintāmayipaññaṁ paripūreti, cintāmayī paññā paripuṇṇā avitakkavicāramattaṁ samādhiṁ paripūreti. </span></div><p><div class=verse-container id=pe9:40.2><span>Avitakkavicāramatto samādhi paripuṇṇo adhisīlasikkhaṁ paripūreti, adhisīlasikkhā paripuṇṇā upekkhānimittaṁ paripūreti, upekkhānimittaṁ paripuṇṇaṁ abyāpādavitakkaṁ paripūreti, abyāpādavitakko paripuṇṇo aññindriyaṁ paripūreti, aññindriyaṁ paripuṇṇaṁ abyāpādūpavicāraṁ paripūreti, abyāpādūpavicāro paripuṇṇo bhavesanaṁ pajahati, bhavesanappahānaṁ sīlakkhandhaṁ paripūreti. </span></div><p><div class=verse-container id=pe9:41.1><span>Amoho kusalamūlaṁ bhāvanāmayipaññaṁ paripūreti, bhāvanāmayī paññā paripuṇṇā avitakkaavicāraṁ samādhiṁ paripūreti, avitakko avicāro samādhi paripuṇṇo adhipaññāsikkhaṁ paripūreti, adhipaññāsikkhā paripuṇṇā paggahanimittaṁ paripūreti, paggahanimittaṁ paripuṇṇaṁ aññātāvino indriyaṁ paripūreti, aññātāvino indriyaṁ paripuṇṇaṁ avihiṁsūpavicāraṁ paripūreti, avihiṁsūpavicāro paripuṇṇo brahmacariyesanaṁ paripūreti, brahmacariyesanā paripuṇṇā paññākkhandhaṁ paripūreti. </span></div><p><div class=verse-container id=pe9:42.1><span>Iti ime tayo dhammā kusalapakkhikā sabbe kusalā dhammā tīhi tikaniddesehi niddisiyanti tīṇi vimokkhamukhāni tassa pariyosānaṁ. </span></div><p><div class=verse-container id=pe9:42.2><span>Tattha paṭhamena appaṇihitaṁ, dutiyena suññataṁ, tatiyena animittaṁ. </span></div><p><div class=verse-container id=pe9:42.3><span>Ayaṁ vuccati dutiyo tipukkhalo nāma nayo. </span></div><p><div class=verse-container id=pe9:43.1><span>Tattha ye ime tayo puggalā ugghaṭitaññū vipañcitaññū neyyoti. </span></div><p><div class=verse-container id=pe9:43.2><span>Imesaṁ tiṇṇaṁ puggalānaṁ ye ca puggalā sukhāya paṭipadāya khippābhiññāya, sukhāya paṭipadāya dandhābhiññāya ca niyyanti, te dve puggalā. </span></div><p><div class=verse-container id=pe9:43.3><span>Ye ca dve puggalā dukkhāya paṭipadāya khippābhiññāya, dukkhāya paṭipadāya dandhābhiññāya ca niyyanti, ime cattāro tena visesena dve bhavanti diṭṭhicarito ca taṇhācarito ca. </span></div><p><div class=verse-container id=pe9:43.4><span>Ime cattāro bhavitvā tayo bhavanti, tayo bhavitvā dve bhavanti. </span></div><p><div class=verse-container id=pe9:43.5><span>Imesaṁ dvinnaṁ puggalānaṁ ayaṁ saṅkileso, avijjā ca taṇhā ca, ahirikañca anottappañca, assati ca asampajaññañca, nīvaraṇāni ca saṁyojanāni ca, ajjhosānañca abhiniveso ca, ahaṅkāro ca mamaṅkāro ca, assaddhiyañca dovacassañca, kosajjañca ayoniso ca manasikāro, vicikicchā ca abhijjhā ca, asaddhammassavanañca asamāpatti ca. </span></div><p><div class=verse-container id=pe9:44.1><span>Tattha avijjā ca ahirikañca assati ca nīvaraṇāni ca ajjhosānañca ahaṅkāro ca assaddhiyañca kosajjañca vicikicchā ca asaddhammassavanañca, ayaṁ ekā disā. </span></div><p><div class=verse-container id=pe9:45.1><span>Taṇhā ca anottappañca asampajaññañca saṁyojanāni ca abhiniveso ca mamaṅkāro ca dovacassatā ca ayoniso manasikāro ca abhijjhā ca asamāpatti ca, ayaṁ dutiyā disā. </span></div><p><div class=verse-container id=pe9:45.2><span>Dasannaṁ dukānaṁ dasa padāni paṭhamāni kātabbāni. </span></div><p><div class=verse-container id=pe9:45.3><span>Saṅkhittena atthaṁ ñāpenti paṭipakkhe kaṇhapakkhassa sabbesaṁ dukānaṁ dasa padāni dutiyakāni, ayaṁ dutiyā disā. </span></div><p><div class=verse-container id=pe9:46.1><span>Iti akusalānaṁ dhammānaṁ dukkhaniddeso, ayaṁ samudayo. </span></div><p><div class=verse-container id=pe9:46.2><span>Yaṁ taṁ dhammaṁ ajjhāvasati nāmañca rūpañca idaṁ dukkhaṁ iti ayañca samudayo, idañca dukkhaṁ, imāni dve saccāni dukkhañca samudayo ca nandiyāvaṭṭassa nayassa paṭhamaniddeso. </span></div><p><div class=verse-container id=pe9:47.1><span>Tattha katamo kusalapakkho? </span></div><p><div class=verse-container id=pe9:47.2><span>Samatho ca vipassanā ca, vijjā ca caraṇañca, sati ca sampajaññañca, hirī ca ottappañca, ahaṅkārappahānañca mamaṅkārappahānañca, sammāvāyāmo ca yoniso ca manasikāro, sammāsati ca sammāsamādhi ca, paññā ca nibbidā ca, samāpatti ca saddhammassavanañca, somanassañca dhammānudhammappaṭipatti ca. </span></div><p><div class=verse-container id=pe9:48.1><span>Tattha samatho ca vijjā ca sati ca hirī ca ahaṅkārappahānañca sammāvāyāmo ca sammāsati ca paññā ca samāpatti ca somanassañca, ime dhammā ekā disā. </span></div><p><div class=verse-container id=pe9:48.2><span>Vipassanā ca caraṇañca sampajaññañca ottappañca mamaṅkārappahānañca yoniso manasikāro ca sammāsamādhi ca nibbidā ca saddhammassavanañca dhammānudhammappaṭipatti ca, ayaṁ dutiyā disā. </span></div><p><div class=verse-container id=pe9:48.3><span>Iti kusalapakkhe ca akusalapakkhe ca nandiyāvaṭṭassa pana nayassa catasso disā. </span></div><p><div class=verse-container id=pe9:49.1><span>Tāsu yāni akusalapakkhassa paṭhamāni padāni akusalāni kusalehi pahānaṁ gacchanti, tāni kusalapakkhe dutiyehi padehi pahānaṁ gacchanti. </span></div><p><div class=verse-container id=pe9:49.2><span>Tesaṁ pahānā rāgavirāgā cetovimutti yāni akusalapakkhassa dutiyāni akusalapadāni pahānaṁ gacchanti, tāni kusalapakkhassa paṭhamehi padehi pahānaṁ gacchanti. </span></div><p><div class=verse-container id=pe9:49.3><span>Tesaṁ pahānā avijjāvirāgā paññāvimutti pariyosānaṁ. </span></div><p><div class=verse-container id=pe9:49.4><span>Imesaṁ tiṇṇaṁ nayānaṁ paṭhamo nayo sīhavikkīḷito nāma. </span></div><p><div class=verse-container id=pe9:49.5><span>Aṭṭha padāni cattāri ca kusalāni cattāri ca akusalāni imāni aṭṭha padāni mūlapadāni, atthanayena dutiyo tipukkhalo. </span></div><p><div class=verse-container id=pe9:49.6><span>So chahi dhammehi neti kusalamūlāni ca neti akusalamūlāni ca, iti imāni cha padāni purimakāni ca aṭṭha mūlapadāni imāni cuddasa padāni aṭṭhārasannaṁ mūlapadānaṁ. </span></div><p><div class=verse-container id=pe9:49.7><span>Tattha yo pacchimako nayo nandiyāvaṭṭo, so catūhi dhammehi neti. </span></div><p><div class=verse-container id=pe9:49.8><span>Avijjāya ca taṇhāya ca samathena ca vipassanāya ca, ime cattāro dhammā imāni aṭṭhārasa mūlapadāni tīsu nayesu niddiṭṭhāni. </span></div><p><div class=verse-container id=pe9:50.1><span>Tattha yāni nava padāni kusalāni, tattha sabbaṁ kusalaṁ samosarati. </span></div><p><div class=verse-container id=pe9:50.2><span>Tesañca navannaṁ mūlānaṁ cattāri padāni sīhavikkīḷitanaye tīṇi tipukkhale dve nandiyāvaṭṭe, iccete kusalassa pakkhā. </span></div><p><div class=verse-container id=pe9:50.3><span>Tattha yāni nava padāni kusalāni, tattha sabbaṁ kusalaṁ yujjati. </span></div><p><div class=verse-container id=pe9:50.4><span>Tattha sīhavikkīḷite naye cattāri padāni tīṇi tipukkhale dve nandiyāvaṭṭe imāni nava padāni kusalāni niddiṭṭhāni. </span></div><p><div class=verse-container id=pe9:51.1><span>Tattha yāni nandiyāvaṭṭe naye cattāri padāni, tattha aṭṭhārasa mūlapadāni samosaranti. </span></div><p><div class=verse-container id=pe9:51.2><span>Yathā kathaṁ, samatho ca alobho ca adoso ca asubhasaññā ca dukkhasaññā ca imāni kusalapakkhe pañca padāni samathaṁ bhajanti. </span></div><p><div class=verse-container id=pe9:51.3><span>Vipassanā ca amoho ca aniccasaññā ca anattasaññā ca imāni cattāri padāni vipassanaṁ bhajanti. </span></div><p><div class=verse-container id=pe9:51.4><span>Imāni nava padāni kusalāni dvīsu padesu yojitāni, tattha akusalapakkhe navannaṁ akusalamūlapadānaṁ yā ca taṇhā yo ca lobho yo ca doso yā ca subhasaññā yā ca sukhasaññā, imāni pañca padāni taṇhaṁ bhajanti. </span></div><p><div class=verse-container id=pe9:51.5><span>Yā ca avijjā yo ca moho yā ca niccasaññā yā ca attasaññā, imāni cattāri padāni avijjaṁ bhajanti. </span></div><p><div class=verse-container id=pe9:51.6><span>Etāni nava padāni akusalāni susaṅkhittāni. </span></div><p><div class=verse-container id=pe9:51.7><span>Iti tayo nayā ekaṁ nayaṁ na paviṭṭhā. </span></div><p><div class=verse-container id=pe9:51.8><span>Evaṁ aṭṭhārasa mūlapadāni nandiyāvaṭṭanaye niddisitabbāni. </span></div><p><div class=verse-container id=pe9:52.1><span>Kathaṁ aṭṭhārasa mūlapadāni, tipukkhale naye yujjanti? </span></div><p><div class=verse-container id=pe9:52.2><span>Navannaṁ padānaṁ kusalānaṁ, vipassanā ca amoho ca aniccasaññā ca anattasaññā ca, imāni cattāri padāni; </span></div><p><div class=verse-container id=pe9:52.3><span>amoho ca samatho ca alobho ca asubhasaññā ca, imāni cattāri padāni; </span></div><p><div class=verse-container id=pe9:52.4><span>lobho ca doso ca, evaṁ imāni nava padāni tīsu kusalesu yojetabbāni. </span></div><p><div class=verse-container id=pe9:52.5><span>Tattha navannaṁ padānaṁ akusalānaṁ taṇhā ca lobho ca subhasaññā ca sukhasaññā ca, imāni cattāri padāni lobho akusalamūlaṁ; </span></div><p><div class=verse-container id=pe9:52.6><span>avijjā ca moho ca niccasaññā ca attasaññā ca ayaṁ moho ayaṁ doso, ye ca imāni nava padāni tīsu akusalesu yojitāni. </span></div><p><div class=verse-container id=pe9:52.7><span>Evaṁ aṭṭhārasa mūlapadāni kusalamūlesu ca yojetvā tipukkhalena nayena niddisitabbāni. </span></div><p><div class=verse-container id=pe9:53.1><span>Kathaṁ aṭṭhārasa mūlapadāni sīhavikkīḷite naye yujjanti? </span></div><p><div class=verse-container id=pe9:53.2><span>Taṇhā ca subhasaññā ca, ayaṁ paṭhamo vipallāso. </span></div><p><div class=verse-container id=pe9:53.3><span>Lobho ca sukhasaññā ca, ayaṁ dutiyo vipallāso. </span></div><p><div class=verse-container id=pe9:53.4><span>Avijjā ca niccasaññā ca, ayaṁ tatiyo vipallāso. </span></div><p><div class=verse-container id=pe9:53.5><span>Moho ca attasaññā ca, ayaṁ catuttho vipallāso. </span></div><p><div class=verse-container id=pe9:53.6><span>Iti nava padāni akusalamūlāni catūsu padesu yojitāni. </span></div><p><div class=verse-container id=pe9:53.7><span>Tattha navannaṁ mūlapadānaṁ kusalānaṁ samatho ca asubhasaññā ca, idaṁ paṭhamaṁ satipaṭṭhānaṁ. </span></div><p><div class=verse-container id=pe9:53.8><span>Alobho ca dukkhasaññā ca, idaṁ dutiyaṁ satipaṭṭhānaṁ. </span></div><p><div class=verse-container id=pe9:53.9><span>Vipassanā ca aniccasaññā ca, idaṁ tatiyaṁ satipaṭṭhānaṁ. </span></div><p><div class=verse-container id=pe9:53.10><span>Amoho ca anattasaññā ca, idaṁ catutthaṁ satipaṭṭhānaṁ. </span></div><p><div class=verse-container id=pe9:53.11><span>Imāni aṭṭhārasa mūlapadāni sīhavikkīḷitanayaṁ anupaviṭṭhāni. </span></div><p><div class=verse-container id=pe9:53.12><span>Imesaṁ tiṇṇaṁ nayānaṁ yā bhūmi ca yo rāgo ca yo doso ca ekaṁ nayaṁ pavisati. </span></div><p><div class=verse-container id=pe9:53.13><span>Ekassa nayassa akusale vā dhamme kusale vā dhamme viññāte paṭipakkho anvesitabbo, paṭipakkhe anvesitvā so nayo niddisitabbo, tamhi naye niddiṭṭho. </span></div><p><div class=verse-container id=pe9:53.14><span>Yathā ekamhi naye sabbe nayā paviṭṭhā tathā niddisitabbā. </span></div><p><div class=verse-container id=pe9:53.15><span>Ekamhi ca naye aṭṭhārasa mūlapadāni paviṭṭhāni, tamhi dhamme viññāte sabbe dhammā viññātā honti. </span></div><p><div class=verse-container id=pe9:53.16><span>Imesaṁ tiṇṇaṁ nayānaṁ sīhavikkīḷitanayassa cattāri phalāni pariyosānaṁ. </span></div><p><div class=verse-container id=pe9:53.17><span>Paṭhamāya disāya paṭhamaṁ phalaṁ, dutiyāya disāya dutiyaṁ phalaṁ, tatiyāya disāya tatiyaṁ phalaṁ, catutthāya disāya catutthaṁ phalaṁ. </span></div><p><div class=verse-container id=pe9:53.18><span>Tipukkhalassa nayassa tīṇi vimokkhamukhāni pariyosānaṁ. </span></div><p><div class=verse-container id=pe9:53.19><span>Paṭhamāya disāya appaṇihitaṁ, dutiyāya disāya suññataṁ, tatiyāya disāya animittaṁ. </span></div><p><div class=verse-container id=pe9:53.20><span>Nandiyāvaṭṭassa nayassa rāgavirāgā cetovimutti avijjāvirāgā ca paññāvimutti pariyosānaṁ. </span></div><p><div class=verse-container id=pe9:53.21><span>Paṭhamāya disāya rāgavirāgā cetovimutti, dutiyāya disāya avijjāvirāgā paññāvimutti. </span></div><p><div class=verse-container id=pe9:53.22><span>Ime tayo nayā imesaṁ tiṇṇaṁ nayānaṁ aṭṭhārasannaṁ mūlapadānaṁ ālokanā, ayaṁ vuccati disālokano nayo. </span></div><p><div class=verse-container id=pe9:53.23><span>Āloketvāna jānāti “ayaṁ dhammo imaṁ dhammaṁ bhajatī”ti sammā yojanā. </span></div><p><div class=verse-container id=pe9:53.24><span>Kusalapakkhe akusalapakkhe ca ayaṁ nayo aṅkuso nāma. </span></div><p><div class=verse-container id=pe9:53.25><span>Ime pañca nayā. </span></div><p><div class=verse-container id=pe9:54.1><span>Tatthimā uddānagāthā </span></div><p><div class=verse-container id=pe9:55.1><span>Taṇhā ca avijjāpi ca, </span></div><p><div class=verse-container id=pe9:55.2><span>Lobho doso tatheva moho ca; </span></div><p><div class=verse-container id=pe9:55.3><span>Cattāro ca vipallāsā, </span></div><p><div class=verse-container id=pe9:55.4><span>Kilesabhūmī nava padāni. </span></div><p><div class=verse-container id=pe9:56.1><span>Ye ca satipaṭṭhānā, </span></div><p><div class=verse-container id=pe9:56.2><span>Samatho ca vipassanā kusalamūlā; </span></div><p><div class=verse-container id=pe9:56.3><span>Etaṁ sabbaṁ kusalaṁ, </span></div><p><div class=verse-container id=pe9:56.4><span>Indriyabhūmī nava padāni. </span></div><p><div class=verse-container id=pe9:57.1><span>Sabbakusalaṁ navahi padehi yujjati, </span></div><p><div class=verse-container id=pe9:57.2><span>Navahi ceva akusalaṁ; </span></div><p><div class=verse-container id=pe9:57.3><span>Ete te mūlapadā, </span></div><p><div class=verse-container id=pe9:57.4><span>Ubhato aṭṭhārasa padāni. </span></div><p><div class=verse-container id=pe9:58.1><span>Taṇhā ceva avijjā ca, </span></div><p><div class=verse-container id=pe9:58.2><span>Samatho ca vipassanā; </span></div><p><div class=verse-container id=pe9:58.3><span>Yo neti sabbesu yogayutto, </span></div><p><div class=verse-container id=pe9:58.4><span>Ayaṁ nayo nandiyāvaṭṭo. </span></div><p><div class=verse-container id=pe9:59.1><span>Yaṁ kusalamūlehi, </span></div><p><div class=verse-container id=pe9:59.2><span>Nayati kusalaakusalamūlehi; </span></div><p><div class=verse-container id=pe9:59.3><span>Bhūtaṁ tathaṁ avitathaṁ, </span></div><p><div class=verse-container id=pe9:59.4><span>Tipukkhalaṁ taṁ nayaṁ āhu. </span></div><p><div class=verse-container id=pe9:60.1><span>So neti vipallāsehi, </span></div><p><div class=verse-container id=pe9:60.2><span>Kilesaindriyehi ca; </span></div><p><div class=verse-container id=pe9:60.3><span>Dhamme taṁ nayaṁ vinayamāhu, </span></div><p><div class=verse-container id=pe9:60.4><span>Sīhavikkīḷitaṁ nāma. </span></div><p><div class=verse-container id=pe9:61.1><span>Veyyākaraṇe vutte, </span></div><p><div class=verse-container id=pe9:61.2><span>Kusalatāhi akusalatāhi ca; </span></div><p><div class=verse-container id=pe9:61.3><span>Tayo ālokayati, </span></div><p><div class=verse-container id=pe9:61.4><span>Ayaṁ nayo disālocano nāma. </span></div><p><div class=verse-container id=pe9:62.1><span>Oloketvā disālocanena, </span></div><p><div class=verse-container id=pe9:62.2><span>Ukkhipiya yaṁ samāneti; </span></div><p><div class=verse-container id=pe9:62.3><span>Sabbe kusalākusale, </span></div><p><div class=verse-container id=pe9:62.4><span>Ayaṁ nayo aṅkuso nāma. </span></div><p><div class=verse-container id=pe9:63.1><span>Nayasamuṭṭhānaṁ. </span></div><p><div class=verse-container id=pe9:63.2><span>Peṭakopadese mahākaccāyanassa therassa </span></div><p><div class=verse-container id=pe9:63.3><span>suttavibhaṅgassa dassanaṁ samattaṁ. </span></div><p><div class=verse-container id=pe9:64.1><span>Yāni catukkāni akusalāni kusalāni ca sīhavikkīḷite naye niddiṭṭhāni, tikāni kusalāni ca akusalāni ca tipukkhale naye niddiṭṭhāni, dukāni kusalāni ca akusalāni ca nandiyāvaṭṭe naye niddiṭṭhāni. </span></div><p><div class=verse-container id=pe9:64.2><span>Yesu dvīsu dhammesu kusalesu so attho tikesu vibhajjamānassa bhavabhūmi, atha ca sabbo ca attho tīhi byañjanehi niddisati. </span></div><p><div class=verse-container id=pe9:64.3><span>Tattakāni vuccati. </span></div><p><div class=verse-container id=pe9:64.4><span>Yo attho catūhi padehi aṭṭhavīsatibhāgehi natthibhūmi niddisituṁ, avacarantova catūhi padehi niddisati. </span></div><p><div class=verse-container id=pe9:64.5><span>Iti yaṁ yathāniddiṭṭhassa avikosanā idaṁ pamāṇaṁ. </span></div><p><div class=verse-container id=pe9:64.6><span>Yathā sabbe samādhayo tīsu samādhīsu pariyesitabbā, savitakkasavicāre avitakkavicāramatte avitakkaavicāre idaṁ pamāṇaṁ, natthi catuttho samādhi. </span></div><p><div class=verse-container id=pe9:64.7><span>Tathā tisso paññā cintāmayī sutamayī bhāvanāmayī sabbāsu paññāsu niddisati, natthi catutthī paññā na cintāmayī na sutamayī na bhāvanāmayī, paññā nāssa atthi imesaṁ dhammānaṁ yā avikkhepanā, idaṁ vuccati pamāṇanti. </span></div><p><div class=verse-container id=pe9:65.1><span>Therassa mahākaccāyanassa jambuvanavāsino peṭakopadeso samatto. </span></div><p><div class=verse-container id=pe9:66.1><span>Peṭakopadesapakaraṇaṁ niṭṭhitaṁ. </span></div><div class=flex-between><a href=/canon/en/pli/ms/sutta/kn/pe/pe0008.html>Previous</a><a href=/canon/en/pli/ms/sutta/kn/ps.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>