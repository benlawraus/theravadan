<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe.html>Previous</a><a href=/canon/en/pli/ms/sutta/kn/pe/pe0002.html>Next</a></div><p><div class=verse-container id=pe1:0.1><span>Peṭakopadesa </span></div><p><div class=verse-container id=pe1:0.2><span class=big-bold>1. Ariyasaccappakāsanapaṭhamabhūmi </span></div><p><div class=verse-container id=pe1:1.1><span>Namo tassa Bhagavato Arahato Sammāsambuddhassa. </span></div><p><div class=verse-container id=pe1:2.1><span>Namo sammāsambuddhānaṁ paramatthadassīnaṁ sīlādiguṇapāramippattānaṁ. </span></div><p><div class=verse-container id=pe1:3.1><span>Duve hetū duve paccayā sāvakassa sammādiṭṭhiyā uppādāya—</span></div><p><div class=verse-container id=pe1:3.2><span>parato ca ghoso saccānusandhi, ajjhattañca yoniso manasikāro. </span></div><p><div class=verse-container id=pe1:3.3><span>Tattha katamo parato ghoso? </span></div><p><div class=verse-container id=pe1:3.4><span>Yā parato desanā ovādo anusāsanī saccakathā saccānulomo. </span></div><p><div class=verse-container id=pe1:3.5><span>Cattāri saccāni—</span></div><p><div class=verse-container id=pe1:3.6><span>dukkhaṁ samudayo nirodho maggo. </span></div><p><div class=verse-container id=pe1:3.7><span>Imesaṁ catunnaṁ saccānaṁ yā desanā sandassanā vivaraṇā vibhajanā uttānīkiriyā pakāsanā—</span></div><p><div class=verse-container id=pe1:3.8><span>ayaṁ vuccati saccānulomo ghosoti. </span></div><p><div class=verse-container id=pe1:4.1><span>Tattha katamo ajjhattaṁ yoniso manasikāro? </span></div><p><div class=verse-container id=pe1:5.1><span>Ajjhattaṁ yoniso manasikāro nāma yo yathādesite dhamme bahiddhā ārammaṇaṁ anabhinīharitvā yoniso manasikāro—</span></div><p><div class=verse-container id=pe1:5.2><span>ayaṁ vuccati yoniso manasikāro. </span></div><p><div class=verse-container id=pe1:6.1><span>Taṁākāro yoniso dvāro vidhi upāyo. </span></div><p><div class=verse-container id=pe1:6.2><span>Yathā puriso sukkhe kaṭṭhe vigatasnehe sukkhāya uttarāraṇiyā thale abhimanthamānaṁ bhabbo jotissa adhigamāya. </span></div><p><div class=verse-container id=pe1:6.3><span>Taṁ kissa hetu. </span></div><p><div class=verse-container id=pe1:6.4><span>Yoniso aggissa adhigamāya. </span></div><p><div class=verse-container id=pe1:6.5><span>Evamevassa yamidaṁ dukkhasamudayanirodhamaggānaṁ aviparītadhammadesanaṁ manasikaroti—</span></div><p><div class=verse-container id=pe1:6.6><span>ayaṁ vuccati yoniso manasikāro. </span></div><p><div class=verse-container id=pe1:7.1><span>Yathā tisso upamā pubbe assutā ca assutapubbā ca paṭibhanti. </span></div><p><div class=verse-container id=pe1:7.2><span>Yo hi koci kāmesu avītarāgoti …pe… </span></div><p><div class=verse-container id=pe1:7.3><span>duve upamā ayoniso kātabbā pacchimesu vuttaṁ. </span></div><p><div class=verse-container id=pe1:7.4><span>Tattha yo ca parato ghoso yo ca ajjhattaṁ yoniso manasikāro—</span></div><p><div class=verse-container id=pe1:7.5><span>ime dve paccayā. </span></div><p><div class=verse-container id=pe1:7.6><span>Parato ghosena yā uppajjati paññā—</span></div><p><div class=verse-container id=pe1:7.7><span>ayaṁ vuccati sutamayī paññā. </span></div><p><div class=verse-container id=pe1:7.8><span>Yā ajjhattaṁ yoniso manasikārena uppajjati paññā—</span></div><p><div class=verse-container id=pe1:7.9><span>ayaṁ vuccati cintāmayī paññāti. </span></div><p><div class=verse-container id=pe1:7.10><span>Imā dve paññā veditabbā. </span></div><p><div class=verse-container id=pe1:7.11><span>Purimakā ca dve paccayā. </span></div><p><div class=verse-container id=pe1:7.12><span>Ime dve hetū dve paccayā sāvakassa sammādiṭṭhiyā uppādāya. </span></div><p><div class=verse-container id=pe1:8.1><span>Tattha parato ghosassa saccānusandhissa desitassa atthaṁ avijānanto atthappaṭisaṁvedī bhavissatīti netaṁ ṭhānaṁ vijjati. </span></div><p><div class=verse-container id=pe1:8.2><span>Na ca atthappaṭisaṁvedī yoniso manasikarissatīti netaṁ ṭhānaṁ vijjati. </span></div><p><div class=verse-container id=pe1:8.3><span>Parato ghosassa saccānusandhissa desitassa atthaṁ vijānanto atthappaṭisaṁvedī bhavissatīti ṭhānametaṁ vijjati. </span></div><p><div class=verse-container id=pe1:8.4><span>Atthappaṭisaṁvedī ca yoniso manasikarissatīti ṭhānametaṁ vijjati. </span></div><p><div class=verse-container id=pe1:8.5><span>Esa hetu etaṁ ārammaṇaṁ eso upāyo sāvakassa niyyānassa, natthañño. </span></div><p><div class=verse-container id=pe1:8.6><span>Soyaṁ na ca suttassa atthavijānanāya saha yutto nāpi ghosānuyogena parato ghosassa atthaṁ avijānantena sakkā uttari manussadhammaṁ alamariyañāṇadassanaṁ adhigantuṁ, tasmā nibbāyitukāmena sutamayena atthā pariyesitabbā. </span></div><p><div class=verse-container id=pe1:8.7><span>Tattha pariyesanāya ayaṁ anupubbī bhavati soḷasa hārā, pañca nayā, aṭṭhārasa mūlapadāni. </span></div><p><div class=verse-container id=pe1:9.1><span>Tatthāyaṁ uddānagāthā </span></div><p><div class=verse-container id=pe1:10.1><span>Soḷasahārā nettī, </span></div><p><div class=verse-container id=pe1:10.2><span>Pañcanayā sāsanassa pariyeṭṭhi; </span></div><p><div class=verse-container id=pe1:10.3><span>Aṭṭhārasamūlapadā, </span></div><p><div class=verse-container id=pe1:10.4><span>Kaccāyanagottaniddiṭṭhā. </span></div><p><div class=verse-container id=pe1:11.1><span>Tattha katame soḷasahārā? </span></div><p><div class=verse-container id=pe1:12.1><span>Desanā vicayo yutti padaṭṭhānaṁ lakkhaṇaṁ catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano—</span></div><p><div class=verse-container id=pe1:12.2><span>ime soḷasa hārā. </span></div><p><div class=verse-container id=pe1:13.1><span>Tattha uddānagāthā </span></div><p><div class=verse-container id=pe1:14.1><span>Desanā vicayo yutti, </span></div><p><div class=verse-container id=pe1:14.2><span>padaṭṭhāno ca lakkhaṇo; </span></div><p><div class=verse-container id=pe1:14.3><span>Catubyūho ca āvaṭṭo, </span></div><p><div class=verse-container id=pe1:14.4><span>vibhatti parivattano. </span></div><p><div class=verse-container id=pe1:15.1><span>Vevacano ca paññatti, </span></div><p><div class=verse-container id=pe1:15.2><span>otaraṇo ca sodhano; </span></div><p><div class=verse-container id=pe1:15.3><span>Adhiṭṭhāno parikkhāro, </span></div><p><div class=verse-container id=pe1:15.4><span>samāropano soḷaso. </span></div><p><div class=verse-container id=pe1:16.1><span>Tattha katame pañca nayā? </span></div><p><div class=verse-container id=pe1:17.1><span>Nandiyāvaṭṭo tipukkhalo sīhavikkīḷito disālocano aṅkusoti. </span></div><p><div class=verse-container id=pe1:18.1><span>Tattha uddānagāthā </span></div><p><div class=verse-container id=pe1:19.1><span>Paṭhamo nandiyāvaṭṭo, </span></div><p><div class=verse-container id=pe1:19.2><span>dutiyo ca tipukkhalo; </span></div><p><div class=verse-container id=pe1:19.3><span>Sīhavikkīḷito nāma, </span></div><p><div class=verse-container id=pe1:19.4><span>tatiyo hoti so nayo. </span></div><p><div class=verse-container id=pe1:20.1><span>Disālocanamāhaṁsu, </span></div><p><div class=verse-container id=pe1:20.2><span>catuttho nayalañjako; </span></div><p><div class=verse-container id=pe1:20.3><span>Pañcamo aṅkuso nāma, </span></div><p><div class=verse-container id=pe1:20.4><span>sabbe pañca nayā gatā. </span></div><p><div class=verse-container id=pe1:21.1><span>Tattha katamāni aṭṭhārasa mūlapadāni? </span></div><p><div class=verse-container id=pe1:22.1><span>Avijjā taṇhā lobho doso moho subhasaññā sukhasaññā niccasaññā attasaññā samatho vipassanā alobho adoso amoho asubhasaññā dukkhasaññā aniccasaññā anattasaññā, imāni aṭṭhārasa mūlapadāni. </span></div><p><div class=verse-container id=pe1:22.2><span>Tattha nava padāni akusalāni yattha sabbaṁ akusalaṁ samosarati. </span></div><p><div class=verse-container id=pe1:22.3><span>Nava padāni kusalāni yattha sabbaṁ kusalaṁ samosarati. </span></div><p><div class=verse-container id=pe1:23.1><span>Katamāni nava padāni akusalāni yattha sabbaṁ akusalaṁ samosarati? </span></div><p><div class=verse-container id=pe1:24.1><span>Avijjā yāva attasaññā, imāni nava padāni akusalāni, yattha sabbaṁ akusalaṁ samosarati. </span></div><p><div class=verse-container id=pe1:25.1><span>Katamāni nava padāni kusalāni yattha sabbaṁ kusalaṁ samosarati? </span></div><p><div class=verse-container id=pe1:26.1><span>Samatho yāva anattasaññā, imāni nava padāni kusalāni yattha sabbaṁ kusalaṁ samosarati. </span></div><p><div class=verse-container id=pe1:26.2><span>Imāni aṭṭhārasa mūlapadāni. </span></div><p><div class=verse-container id=pe1:27.1><span>Tattha imā uddānagāthā </span></div><p><div class=verse-container id=pe1:28.1><span>Taṇhā ca avijjā lobho, </span></div><p><div class=verse-container id=pe1:28.2><span>Doso tatheva moho ca; </span></div><p><div class=verse-container id=pe1:28.3><span>Cattāro ca vipallāsā, </span></div><p><div class=verse-container id=pe1:28.4><span>Kilesabhūmi nava padāni. </span></div><p><div class=verse-container id=pe1:29.1><span>Ye ca satipaṭṭhānā samatho, </span></div><p><div class=verse-container id=pe1:29.2><span>Vipassanā kusalamūlaṁ; </span></div><p><div class=verse-container id=pe1:29.3><span>Etaṁ sabbaṁ kusalaṁ, </span></div><p><div class=verse-container id=pe1:29.4><span>Indriyabhūmi navapadāni. </span></div><p><div class=verse-container id=pe1:30.1><span>Sabbaṁ kusalaṁ navahi padehi yujjati, </span></div><p><div class=verse-container id=pe1:30.2><span>Navahi ceva akusalaṁ; </span></div><p><div class=verse-container id=pe1:30.3><span>Ekake nava mūlapadāni, </span></div><p><div class=verse-container id=pe1:30.4><span>Ubhayato aṭṭhārasa mūlapadāni. </span></div><p><div class=verse-container id=pe1:31.1><span>Imesaṁ aṭṭhārasannaṁ mūlapadānaṁ yāni nava padāni akusalāni, ayaṁ dukkhasamudayo; </span></div><p><div class=verse-container id=pe1:31.2><span>yāni nava padāni kusalāni, ayaṁ dukkhanirodhagāminī paṭipadā. </span></div><p><div class=verse-container id=pe1:31.3><span>Iti samudayassa dukkhaṁ phalaṁ, dukkhanirodhagāminiyā paṭipadāya nirodhaṁ phalaṁ. </span></div><p><div class=verse-container id=pe1:31.4><span>Imāni cattāri ariyasaccāni bhagavatā bārāṇasiyaṁ desitāni. </span></div><p><div class=verse-container id=pe1:32.1><span>Tattha dukkhassa ariyasaccassa aparimāṇāni akkharāni padāni byañjanāni ākārāni niruttiyo niddesā desitā etassevatthassa saṅkāsanāya pakāsanāya vivaraṇāya vibhajanāya uttānīkammatāya paññāpanāyāti. </span></div><p><div class=verse-container id=pe1:32.2><span>Yā evaṁ sabbesaṁ saccānaṁ iti ekamekaṁ saccaṁ aparimāṇehi akkharapadabyañjanaākāraniruttiniddesehi pariyesitabbaṁ, tañca byañjanaṁ atthaputhuttena pana attheva byañjanaputhuttena. </span></div><p><div class=verse-container id=pe1:33.1><span>Yo hi koci samaṇo vā brāhmaṇo vā evaṁ vadeyya “ahaṁ idaṁ dukkhaṁ paccakkhāya aññaṁ dukkhaṁ paññapessāmī”ti tassa taṁ vācāvatthukamevassa pucchito ca na sampāyissati. </span></div><p><div class=verse-container id=pe1:33.2><span>Evaṁ saccāni. </span></div><p><div class=verse-container id=pe1:33.3><span>Yañca rattiṁ bhagavā abhisambuddho, yañca rattiṁ anupādāya parinibbuto, etthantare yaṁ kiñci bhagavatā bhāsitaṁ suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ, sabbaṁ taṁ dhammacakkaṁ pavattitaṁ. </span></div><p><div class=verse-container id=pe1:33.4><span>Na kiñci buddhānaṁ bhagavantānaṁ dhammadesanāya dhammacakkato bahiddhā, tassa sabbaṁ suttaṁ ariyadhammesu pariyesitabbaṁ. </span></div><p><div class=verse-container id=pe1:33.5><span>Tattha pariggaṇhanāya ālokasabhāni cattāri ariyasaccāni thāvarāni imāni. </span></div><p><div class=verse-container id=pe1:34.1><span>Tattha katamaṁ dukkhaṁ? </span></div><p><div class=verse-container id=pe1:34.2><span>Jāti jarā byādhi maraṇaṁ saṅkhittena pañcupādānakkhandhā dukkhā. </span></div><p><div class=verse-container id=pe1:34.3><span>Tatthāyaṁ lakkhaṇaniddeso, pātubhāvalakkhaṇā jāti, paripākalakkhaṇā jarā, dukkhadukkhatālakkhaṇo byādhi, cutilakkhaṇaṁ maraṇaṁ, piyavippayogavipariṇāmaparitāpanalakkhaṇo soko, lālappanalakkhaṇo paridevo, kāyasampīḷanalakkhaṇaṁ dukkhaṁ, cittasampīḷanalakkhaṇaṁ domanassaṁ, kilesaparidahanalakkhaṇo upāyāso, amanāpasamodhānalakkhaṇo appiyasampayogo, manāpavinābhāvalakkhaṇo piyavippayogo, adhippāyavivattanalakkhaṇo alābho, apariññālakkhaṇā pañcupādānakkhandhā, paripākacutilakkhaṇaṁ jarāmaraṇaṁ, pātubhāvacutilakkhaṇaṁ cutopapatti, paṭisandhinibbattanalakkhaṇo samudayo, samudayaparijahanalakkhaṇo nirodho, anusayasamucchedalakkhaṇo maggo. </span></div><p><div class=verse-container id=pe1:34.4><span>Byādhilakkhaṇaṁ dukkhaṁ, sañjānanalakkhaṇo samudayo, niyyānikalakkhaṇo maggo, santilakkhaṇo nirodho. </span></div><p><div class=verse-container id=pe1:34.5><span>Appaṭisandhibhāvanirodhalakkhaṇā anupādisesā nibbānadhātu, dukkhañca samudayo ca, dukkhañca nirodho ca, dukkhañca maggo ca, samudayo ca dukkhañca, samudayo ca nirodho ca, samudayo ca maggo ca, nirodho ca samudayo ca, nirodho ca dukkhañca, nirodho ca maggo ca, maggo ca nirodho ca, maggo ca samudayo ca, maggo ca dukkhañca. </span></div><p><div class=verse-container id=pe1:35.1><span>Tatthimāni suttāni. </span></div><p><div class=verse-container id=pe1:36.1><span>“Yamekarattiṁ paṭhamaṁ, </span></div><p><div class=verse-container id=pe1:36.2><span>gabbhe vasati māṇavo; </span></div><p><div class=verse-container id=pe1:36.3><span>Abbhuṭṭhitova so yāti, </span></div><p><div class=verse-container id=pe1:36.4><span>sa gacchaṁ na nivattatī”ti. </span></div><p><div class=verse-container id=pe1:37.1><span>Aṭṭhimā, ānanda, dānūpapattiyo ekuttarike suttaṁ—</span></div><p><div class=verse-container id=pe1:37.2><span>ayaṁ jāti. </span></div><p><div class=verse-container id=pe1:38.1><span>Tattha katamā jarā? </span></div><p><div class=verse-container id=pe1:39.1><span>“Acaritvā brahmacariyaṁ, </span></div><p><div class=verse-container id=pe1:39.2><span>aladdhā yobbane dhanaṁ; </span></div><p><div class=verse-container id=pe1:39.3><span>Jiṇṇakoñcāva jhāyanti, </span></div><p><div class=verse-container id=pe1:39.4><span>khīṇamaccheva pallale”. </span></div><p><div class=verse-container id=pe1:40.1><span>Pañca pubbanimittāni devesu—</span></div><p><div class=verse-container id=pe1:40.2><span>ayaṁ jarā. </span></div><p><div class=verse-container id=pe1:41.1><span>Tattha katamo byādhi? </span></div><p><div class=verse-container id=pe1:42.1><span>Sāmaṁ tena kuto rāja, </span></div><p><div class=verse-container id=pe1:42.2><span>Tuvampi jarāyanti vedesi; </span></div><p><div class=verse-container id=pe1:42.3><span>Khattiya kammassa phalo, </span></div><p><div class=verse-container id=pe1:42.4><span>Loko na hi kammaṁ panayati. </span></div><p><div class=verse-container id=pe1:43.1><span>Tayo gilānā—</span></div><p><div class=verse-container id=pe1:43.2><span>ayaṁ byādhi. </span></div><p><div class=verse-container id=pe1:44.1><span>Tattha katamaṁ maraṇaṁ? </span></div><p><div class=verse-container id=pe1:45.1><span>Yathāpi kumbhakārassa, </span></div><p><div class=verse-container id=pe1:45.2><span>kataṁ mattikabhājanaṁ; </span></div><p><div class=verse-container id=pe1:45.3><span>Khuddakañca mahantañca, </span></div><p><div class=verse-container id=pe1:45.4><span>yaṁ pakkaṁ yañca āmakaṁ; </span></div><p><div class=verse-container id=pe1:45.5><span>Sabbaṁ bhedanapariyantaṁ, </span></div><p><div class=verse-container id=pe1:45.6><span>evaṁ maccāna jīvitaṁ. </span></div><p><div class=verse-container id=pe1:46.1><span>Mamāyite passatha phandamāne, </span></div><p><div class=verse-container id=pe1:46.2><span>Maccheva appodake khīṇasote; </span></div><p><div class=verse-container id=pe1:46.3><span>Etampi disvā amamo careyya, </span></div><p><div class=verse-container id=pe1:46.4><span>Bhavesu āsattimakubbamāno. </span></div><p><div class=verse-container id=pe1:47.1><span>Udakappanasuttaṁ—</span></div><p><div class=verse-container id=pe1:47.2><span>idaṁ maraṇaṁ. </span></div><p><div class=verse-container id=pe1:48.1><span>Tattha katamo soko? </span></div><p><div class=verse-container id=pe1:49.1><span>Idha socati pecca socati, </span></div><p><div class=verse-container id=pe1:49.2><span>Pāpakārī ubhayattha socati; </span></div><p><div class=verse-container id=pe1:49.3><span>So socati so vihaññati, </span></div><p><div class=verse-container id=pe1:49.4><span>Disvā kammakiliṭṭhamattano. </span></div><p><div class=verse-container id=pe1:50.1><span>Tīṇi duccaritāni—</span></div><p><div class=verse-container id=pe1:50.2><span>ayaṁ soko. </span></div><p><div class=verse-container id=pe1:51.1><span>Tattha katamo paridevo? </span></div><p><div class=verse-container id=pe1:52.1><span>Kāmesu giddhā pasutā pamūḷhā, </span></div><p><div class=verse-container id=pe1:52.2><span>Avadāniyā te visame niviṭṭhā; </span></div><p><div class=verse-container id=pe1:52.3><span>Dukkhūpanītā paridevayanti, </span></div><p><div class=verse-container id=pe1:52.4><span>Kiṁsu bhavissāma ito cutāse. </span></div><p><div class=verse-container id=pe1:53.1><span>Tisso vipattiyo—</span></div><p><div class=verse-container id=pe1:53.2><span>ayaṁ paridevo. </span></div><p><div class=verse-container id=pe1:54.1><span>Tattha katamaṁ dukkhaṁ? </span></div><p><div class=verse-container id=pe1:55.1><span>Sataṁ āsi ayosaṅkū, </span></div><p><div class=verse-container id=pe1:55.2><span>sabbe paccattavedanā; </span></div><p><div class=verse-container id=pe1:55.3><span>Jalitā jātavedāva, </span></div><p><div class=verse-container id=pe1:55.4><span>accisaṅghasamākulā. </span></div><p><div class=verse-container id=pe1:56.1><span>Mahā vata so pariḷāho saṁyuttake suttaṁ saccasaṁyuttesu—</span></div><p><div class=verse-container id=pe1:56.2><span>idaṁ dukkhaṁ. </span></div><p><div class=verse-container id=pe1:57.1><span>Tattha katamaṁ domanassaṁ? </span></div><p><div class=verse-container id=pe1:58.1><span>Saṅkappehi pareto so, </span></div><p><div class=verse-container id=pe1:58.2><span>kapaṇo viya jhāyati; </span></div><p><div class=verse-container id=pe1:58.3><span>Sutvā paresaṁ nigghosaṁ, </span></div><p><div class=verse-container id=pe1:58.4><span>maṅku hoti tathāvidho. </span></div><p><div class=verse-container id=pe1:59.1><span>Dveme tapanīyā dhammā—</span></div><p><div class=verse-container id=pe1:59.2><span>idaṁ domanassaṁ. </span></div><p><div class=verse-container id=pe1:60.1><span>Tattha katamo upāyāso? </span></div><p><div class=verse-container id=pe1:61.1><span>Kammārānaṁ yathā ukkā, </span></div><p><div class=verse-container id=pe1:61.2><span>anto ḍayhati no bahi; </span></div><p><div class=verse-container id=pe1:61.3><span>Evaṁ ḍayhati me hadayaṁ, </span></div><p><div class=verse-container id=pe1:61.4><span>sutvā nibbattamambujaṁ. </span></div><p><div class=verse-container id=pe1:62.1><span>Tayo aggī—</span></div><p><div class=verse-container id=pe1:62.2><span>ayaṁ upāyāso. </span></div><p><div class=verse-container id=pe1:63.1><span>Tattha katamo appiyasampayogo? </span></div><p><div class=verse-container id=pe1:64.1><span>Ayasāva malaṁ samuṭṭhitaṁ, </span></div><p><div class=verse-container id=pe1:64.2><span>Tatuṭṭhāya tameva khādati; </span></div><p><div class=verse-container id=pe1:64.3><span>Evaṁ atidhonacārinaṁ, </span></div><p><div class=verse-container id=pe1:64.4><span>Sāni kammāni nayanti duggatiṁ. </span></div><p><div class=verse-container id=pe1:65.1><span>Dveme tathāgataṁ abbhācikkhanti, ekuttarike suttaṁ dukesu—</span></div><p><div class=verse-container id=pe1:65.2><span>ayaṁ appiyasampayogo. </span></div><p><div class=verse-container id=pe1:66.1><span>Tattha katamo piyavippayogo? </span></div><p><div class=verse-container id=pe1:67.1><span>Supinena yathāpi saṅgataṁ, </span></div><p><div class=verse-container id=pe1:67.2><span>Paṭibuddho puriso na passati; </span></div><p><div class=verse-container id=pe1:67.3><span>Evampi piyāyitaṁ janaṁ, </span></div><p><div class=verse-container id=pe1:67.4><span>Petaṁ kālaṅkataṁ na passati. </span></div><p><div class=verse-container id=pe1:68.1><span>Te devā cavanadhammaṁ viditvā tīhi vācāhi anusāsanti. </span></div><p><div class=verse-container id=pe1:68.2><span>Ayaṁ piyavippayogo. </span></div><p><div class=verse-container id=pe1:69.1><span>Yampicchaṁ na labhati, </span></div><p><div class=verse-container id=pe1:69.2><span>tisso māradhītaro; </span></div><p><div class=verse-container id=pe1:69.3><span>Tassa ce kāmayānassa, </span></div><p><div class=verse-container id=pe1:69.4><span>chandajātassa jantuno; </span></div><p><div class=verse-container id=pe1:69.5><span>Te kāmā parihāyanti, </span></div><p><div class=verse-container id=pe1:69.6><span>sallaviddhova ruppati. </span></div><p><div class=verse-container id=pe1:70.1><span>Saṅkhittena pañcupādānakkhandhā dukkhā. </span></div><p><div class=verse-container id=pe1:71.1><span>Cakkhu sotañca ghānañca, </span></div><p><div class=verse-container id=pe1:71.2><span>jivhā kāyo tato manaṁ; </span></div><p><div class=verse-container id=pe1:71.3><span>Ete lokāmisā ghorā, </span></div><p><div class=verse-container id=pe1:71.4><span>yattha sattā puthujjanā. </span></div><p><div class=verse-container id=pe1:72.1><span>Pañcime bhikkhave khandhā—</span></div><p><div class=verse-container id=pe1:72.2><span>idaṁ dukkhaṁ. </span></div><p><div class=verse-container id=pe1:73.1><span>Tattha katamā jarā ca maraṇañca? </span></div><p><div class=verse-container id=pe1:74.1><span>Appaṁ vata jīvitaṁ idaṁ, </span></div><p><div class=verse-container id=pe1:74.2><span>Oraṁ vassasatāpi mīyate; </span></div><p><div class=verse-container id=pe1:74.3><span>Atha vāpi akicchaṁ jīvitaṁ, </span></div><p><div class=verse-container id=pe1:74.4><span>Atha kho so jarasāpi mīyate. </span></div><p><div class=verse-container id=pe1:75.1><span>Saṁyuttake pasenadisaṁyuttake suttaṁ ayyikā me kālaṅkatā—</span></div><p><div class=verse-container id=pe1:75.2><span>ayaṁ jarā ca maraṇañca. </span></div><p><div class=verse-container id=pe1:76.1><span>Tattha katamā cuti ca upapatti ca? </span></div><p><div class=verse-container id=pe1:77.1><span>“Sabbe sattā marissanti, </span></div><p><div class=verse-container id=pe1:77.2><span>Maraṇantaṁ hi jīvitaṁ; </span></div><p><div class=verse-container id=pe1:77.3><span>Yathākammaṁ gamissanti, </span></div><p><div class=verse-container id=pe1:77.4><span>Attakammaphalūpagā”ti.—</span></div><p><div class=verse-container id=pe1:78.1><span>Ayaṁ cuti ca upapatti ca. </span></div><p><div class=verse-container id=pe1:79.1><span>Imehi suttehi ekasadisehi ca aññehi navavidhaṁ suttaṁ taṁ anupaviṭṭhehi lakkhaṇato dukkhaṁ ñatvā sādhāraṇañca asādhāraṇañca dukkhaṁ ariyasaccaṁ niddisitabbaṁ. </span></div><p><div class=verse-container id=pe1:79.2><span>Gāthāhi gāthā anuminitabbā, byākaraṇehi vā byākaraṇaṁ—</span></div><p><div class=verse-container id=pe1:79.3><span>idaṁ dukkhaṁ. </span></div><p><div class=verse-container id=pe1:80.1><span>Tattha katamo dukkhasamudayo? </span></div><p><div class=verse-container id=pe1:81.1><span>Kāmesu sattā kāmasaṅgasattā, </span></div><p><div class=verse-container id=pe1:81.2><span>Saṁyojane vajjamapassamānā; </span></div><p><div class=verse-container id=pe1:81.3><span>Na hi jātu saṁyojanasaṅgasattā, </span></div><p><div class=verse-container id=pe1:81.4><span>Oghaṁ tareyyuṁ vipulaṁ mahantaṁ. </span></div><p><div class=verse-container id=pe1:82.1><span>Cattāro āsavā suttaṁ—</span></div><p><div class=verse-container id=pe1:82.2><span>ayaṁ dukkhasamudayo. </span></div><p><div class=verse-container id=pe1:83.1><span>Tattha katamo dukkhanirodho? </span></div><p><div class=verse-container id=pe1:84.1><span>Yamhi na māyā vasatī na māno, </span></div><p><div class=verse-container id=pe1:84.2><span>Yo vītalobho amamo nirāso; </span></div><p><div class=verse-container id=pe1:84.3><span>Panuṇṇakodho abhinibbutatto, </span></div><p><div class=verse-container id=pe1:84.4><span>So brāhmaṇo so samaṇo sa bhikkhu. </span></div><p><div class=verse-container id=pe1:85.1><span>Dvemā vimuttiyo, rāgavirāgā ca cetovimutti; </span></div><p><div class=verse-container id=pe1:85.2><span>avijjāvirāgā ca paññāvimutti—</span></div><p><div class=verse-container id=pe1:85.3><span>ayaṁ nirodho. </span></div><p><div class=verse-container id=pe1:86.1><span>Tattha katamo maggo? </span></div><p><div class=verse-container id=pe1:87.1><span>Eseva maggo natthañño, </span></div><p><div class=verse-container id=pe1:87.2><span>dassanassa visuddhiyā; </span></div><p><div class=verse-container id=pe1:87.3><span>Ariyo aṭṭhaṅgiko maggo, </span></div><p><div class=verse-container id=pe1:87.4><span>mārassetaṁ pamohanaṁ. </span></div><p><div class=verse-container id=pe1:88.1><span>Sattime, bhikkhave, bojjhaṅgā—</span></div><p><div class=verse-container id=pe1:88.2><span>ayaṁ maggo. </span></div><p><div class=verse-container id=pe1:89.1><span>Tattha katamāni cattāri ariyasaccāni? </span></div><p><div class=verse-container id=pe1:90.1><span>“Ye dhammā hetuppabhavā, </span></div><p><div class=verse-container id=pe1:90.2><span>Tesaṁ hetuṁ tathāgato āha; </span></div><p><div class=verse-container id=pe1:90.3><span>Tesañca yo nirodho, </span></div><p><div class=verse-container id=pe1:90.4><span>Evaṁvādī mahāsamaṇo”ti. </span></div><p><div class=verse-container id=pe1:91.1><span>Hetuppabhavā dhammā dukkhaṁ, hetusamudayo, yaṁ bhagavato vacanaṁ. </span></div><p><div class=verse-container id=pe1:91.2><span>Ayaṁ dhammo yo nirodho, ye hi keci saṁyojaniyesu dhammesu assadānupassino viharanti. </span></div><p><div class=verse-container id=pe1:91.3><span>Kilesā taṇhā pavaḍḍhati, taṇhāpaccayā upādānaṁ …pe… </span></div><p><div class=verse-container id=pe1:91.4><span>evametassa kevalassa dukkhakkhandhassa samudayo hoti. </span></div><p><div class=verse-container id=pe1:91.5><span>Tattha yaṁ saṁyojanaṁ—</span></div><p><div class=verse-container id=pe1:91.6><span>ayaṁ samudayo. </span></div><p><div class=verse-container id=pe1:91.7><span>Ye saṁyojaniyā dhammā ye ca sokaparidevadukkhadomanassupāyāsā sambhavanti—</span></div><p><div class=verse-container id=pe1:91.8><span>idaṁ dukkhaṁ. </span></div><p><div class=verse-container id=pe1:91.9><span>Yā saṁyojaniyesu dhammesu ādīnavānupassanā—</span></div><p><div class=verse-container id=pe1:91.10><span>ayaṁ maggo. </span></div><p><div class=verse-container id=pe1:91.11><span>Parimuccati jātiyā jarāya byādhīhi maraṇehi sokehi paridevehi yāva upāyāsehi—</span></div><p><div class=verse-container id=pe1:91.12><span>idaṁ nibbānaṁ. </span></div><p><div class=verse-container id=pe1:91.13><span>Imāni cattāri saccāni. </span></div><p><div class=verse-container id=pe1:92.1><span>Tattha katamā anupādisesā nibbānadhātu? </span></div><p><div class=verse-container id=pe1:93.1><span>Atthaṅgatassa na pamāṇamatthi, </span></div><p><div class=verse-container id=pe1:93.2><span>Taṁ hi vā natthi yena naṁ paññapeyya; </span></div><p><div class=verse-container id=pe1:93.3><span>Sabbasaṅgānaṁ samūhatattā vidū, </span></div><p><div class=verse-container id=pe1:93.4><span>Sitā vādasatassu sabbe. </span></div><p><div class=verse-container id=pe1:94.1><span>Saṁyuttake godhikasaṁyuttaṁ. </span></div><p><div class=verse-container id=pe1:95.1><span>Imāni asādhāraṇāni suttāni. </span></div><p><div class=verse-container id=pe1:95.2><span>Yahiṁ yahiṁ saccāni niddiṭṭhāni, tahiṁ tahiṁ saccalakkhaṇato otāretvā aparimāṇehi byañjanehi so attho pariyesitabbo. </span></div><p><div class=verse-container id=pe1:95.3><span>Tattha atthānuparivatti byañjanena puna byañjanānuparivatti atthena tassa ekamekassa aparimāṇāni byañjanāni imehi suttehi yathānikkhittehi cattāri ariyasaccāni niddisitabbāni. </span></div><p><div class=verse-container id=pe1:95.4><span>Pañcanikāye anupaviṭṭhāhi gāthāhi gāthā anuminitabbā, byākaraṇena byākaraṇaṁ. </span></div><p><div class=verse-container id=pe1:95.5><span>Imāni asādhāraṇāni suttāni. </span></div><p><div class=verse-container id=pe1:96.1><span>Tesaṁ imā uddānagāthā </span></div><p><div class=verse-container id=pe1:97.1><span>Yamekarattiṁ paṭhamaṁ, </span></div><p><div class=verse-container id=pe1:97.2><span>aṭṭha dānūpapattiyo; </span></div><p><div class=verse-container id=pe1:97.3><span>Pañca pubbanimittāni, </span></div><p><div class=verse-container id=pe1:97.4><span>khīṇamacchaṁva pallalaṁ. </span></div><p><div class=verse-container id=pe1:98.1><span>Sāmaṁ tena kuto rāja, </span></div><p><div class=verse-container id=pe1:98.2><span>tayo devā gilānakā; </span></div><p><div class=verse-container id=pe1:98.3><span>Yathāpi kumbhakārassa, </span></div><p><div class=verse-container id=pe1:98.4><span>yathā nadidakappanaṁ. </span></div><p><div class=verse-container id=pe1:99.1><span>Idha socati pecca socati, </span></div><p><div class=verse-container id=pe1:99.2><span>Tīṇi duccaritāni ca; </span></div><p><div class=verse-container id=pe1:99.3><span>Kāmesu giddhā pasutā, </span></div><p><div class=verse-container id=pe1:99.4><span>Yāva tisso vipattiyo. </span></div><p><div class=verse-container id=pe1:100.1><span>Sataṁ āsi ayosaṅkū, </span></div><p><div class=verse-container id=pe1:100.2><span>pariḷāho mahattaro; </span></div><p><div class=verse-container id=pe1:100.3><span>Saṅkappehi pareto so, </span></div><p><div class=verse-container id=pe1:100.4><span>tattha tapaniyehi ca. </span></div><p><div class=verse-container id=pe1:101.1><span>Kammārānaṁ yathā ukkā, </span></div><p><div class=verse-container id=pe1:101.2><span>tayo aggī pakāsitā; </span></div><p><div class=verse-container id=pe1:101.3><span>Ayato malamuppannaṁ, </span></div><p><div class=verse-container id=pe1:101.4><span>abbhakkhānaṁ tathāgate. </span></div><p><div class=verse-container id=pe1:102.1><span>Tividhaṁ devānusāsanti, </span></div><p><div class=verse-container id=pe1:102.2><span>supinena saṅgamo yathā; </span></div><p><div class=verse-container id=pe1:102.3><span>Tisso ceva māradhītā, </span></div><p><div class=verse-container id=pe1:102.4><span>sallaviddhova ruppati. </span></div><p><div class=verse-container id=pe1:103.1><span>Cakkhu sotañca ghānañca, </span></div><p><div class=verse-container id=pe1:103.2><span>pañcakkhandhā pakāsitā; </span></div><p><div class=verse-container id=pe1:103.3><span>Appaṁ vata jīvitaṁ idaṁ, </span></div><p><div class=verse-container id=pe1:103.4><span>ayyikā me mahallikā. </span></div><p><div class=verse-container id=pe1:104.1><span>Sabbe sattā marissanti, </span></div><p><div class=verse-container id=pe1:104.2><span>upapatti cuticayaṁ; </span></div><p><div class=verse-container id=pe1:104.3><span>Kāmesu sattā pasutā, </span></div><p><div class=verse-container id=pe1:104.4><span>āsavehi catūhi ca. </span></div><p><div class=verse-container id=pe1:105.1><span>Yamhi na māyā vasati, </span></div><p><div class=verse-container id=pe1:105.2><span>dvemā cetovimuttiyo; </span></div><p><div class=verse-container id=pe1:105.3><span>Eseva maggo natthañño, </span></div><p><div class=verse-container id=pe1:105.4><span>bojjhaṅgā ca sudesitā. </span></div><p><div class=verse-container id=pe1:106.1><span>Atthaṅgatassa na pamāṇamatthi, </span></div><p><div class=verse-container id=pe1:106.2><span>Godhiko parinibbuto; </span></div><p><div class=verse-container id=pe1:106.3><span>Ye dhammā hetuppabhavā, </span></div><p><div class=verse-container id=pe1:106.4><span>Saṁyojanānupassino. </span></div><p><div class=verse-container id=pe1:107.1><span>Imā dasa tesaṁ uddānagāthā. </span></div><p><div class=verse-container id=pe1:108.1><span>Tatthimāni sādhāraṇāni suttāni yesu suttesu sādhāraṇāni saccāni desitāni anulomampi paṭilomampi vomissakampi. </span></div><p><div class=verse-container id=pe1:108.2><span>Tattha ayaṁ ādi. </span></div><p><div class=verse-container id=pe1:109.1><span>Avijjāya nivuto loko, </span></div><p><div class=verse-container id=pe1:109.2><span>(ajitāti bhagavā) </span></div><p><div class=verse-container id=pe1:109.3><span>Vivicchā pamādā nappakāsati; </span></div><p><div class=verse-container id=pe1:109.4><span>Jappābhilepanaṁ brūmi, </span></div><p><div class=verse-container id=pe1:109.5><span>Dukkhamassa mahabbhayaṁ. </span></div><p><div class=verse-container id=pe1:110.1><span>Tattha yā avijjā ca vivicchā ca, ayaṁ samudayo. </span></div><p><div class=verse-container id=pe1:110.2><span>Yaṁ mahabbhayaṁ, idaṁ dukkhaṁ. </span></div><p><div class=verse-container id=pe1:110.3><span>Imāni dve saccāni—</span></div><p><div class=verse-container id=pe1:110.4><span>dukkhañca samudayo ca. </span></div><p><div class=verse-container id=pe1:110.5><span>“Saṁyojanaṁ saṁyojaniyā ca dhammā”ti saṁyuttake cittasaṁyuttakesu byākaraṇaṁ. </span></div><p><div class=verse-container id=pe1:110.6><span>Tattha yaṁ saṁyojanaṁ, ayaṁ samudayo. </span></div><p><div class=verse-container id=pe1:110.7><span>Ye saṁyojaniyā dhammā, idaṁ dukkhaṁ. </span></div><p><div class=verse-container id=pe1:110.8><span>Imāni dve saccāni—</span></div><p><div class=verse-container id=pe1:110.9><span>dukkhañca samudayo ca. </span></div><p><div class=verse-container id=pe1:111.1><span>Tattha katamaṁ dukkhañca nirodho ca? </span></div><p><div class=verse-container id=pe1:112.1><span>Ucchinnabhavataṇhassa, </span></div><p><div class=verse-container id=pe1:112.2><span>netticchinnassa bhikkhuno; </span></div><p><div class=verse-container id=pe1:112.3><span>Vikkhīṇo jātisaṁsāro, </span></div><p><div class=verse-container id=pe1:112.4><span>natthi dāni punabbhavo. </span></div><p><div class=verse-container id=pe1:113.1><span>Yaṁ cittaṁ, idaṁ dukkhaṁ. </span></div><p><div class=verse-container id=pe1:113.2><span>Yo bhavataṇhāya upacchedo, ayaṁ dukkhanirodho. </span></div><p><div class=verse-container id=pe1:113.3><span>Vikkhīṇo jātisaṁsāro, natthi dāni punabbhavoti niddeso. </span></div><p><div class=verse-container id=pe1:113.4><span>Imāni dve saccāni—</span></div><p><div class=verse-container id=pe1:113.5><span>dukkhañca nirodho ca. </span></div><p><div class=verse-container id=pe1:113.6><span>Dvemā, bhikkhave, vimuttiyo; </span></div><p><div class=verse-container id=pe1:113.7><span>rāgavirāgā ca cetovimutti, avijjāvirāgā ca paññāvimutti. </span></div><p><div class=verse-container id=pe1:113.8><span>Yaṁ cittaṁ, idaṁ dukkhaṁ. </span></div><p><div class=verse-container id=pe1:113.9><span>Yā vimutti, ayaṁ nirodho. </span></div><p><div class=verse-container id=pe1:113.10><span>Imāni dve saccāni—</span></div><p><div class=verse-container id=pe1:113.11><span>dukkhañca nirodho ca. </span></div><p><div class=verse-container id=pe1:114.1><span>Tattha katamaṁ dukkhañca maggo ca? </span></div><p><div class=verse-container id=pe1:115.1><span>Kumbhūpamaṁ kāyamimaṁ viditvā, </span></div><p><div class=verse-container id=pe1:115.2><span>Nagarūpamaṁ cittamidaṁ ṭhapetvā; </span></div><p><div class=verse-container id=pe1:115.3><span>Yodhetha māraṁ paññāvudhena, </span></div><p><div class=verse-container id=pe1:115.4><span>Jitañca rakkhe anivesano siyā. </span></div><p><div class=verse-container id=pe1:116.1><span>Tattha yañca kumbhūpamo kāyo yañca nagarūpamaṁ cittaṁ, idaṁ dukkhaṁ. </span></div><p><div class=verse-container id=pe1:116.2><span>Yaṁ paññāvudhena māraṁ yodhethāti ayaṁ maggo. </span></div><p><div class=verse-container id=pe1:116.3><span>Imāni dve saccāni. </span></div><p><div class=verse-container id=pe1:116.4><span>Yaṁ, bhikkhave, na tumhākaṁ, taṁ pajahitabbaṁ. </span></div><p><div class=verse-container id=pe1:116.5><span>Yā saṁyojanā, ayaṁ maggo. </span></div><p><div class=verse-container id=pe1:116.6><span>Ye te dhammā anattaniyā pahātabbā, rūpaṁ yāva viññāṇaṁ, idaṁ dukkhañca maggo ca. </span></div><p><div class=verse-container id=pe1:117.1><span>Tattha katamaṁ dukkhañca samudayo ca nirodho ca? </span></div><p><div class=verse-container id=pe1:118.1><span>Ye keci sokā paridevitā vā, </span></div><p><div class=verse-container id=pe1:118.2><span>Dukkhā ca lokasmimanekarūpā; </span></div><p><div class=verse-container id=pe1:118.3><span>Piyaṁ paṭiccappabhavanti ete, </span></div><p><div class=verse-container id=pe1:118.4><span>Piye asante na bhavanti ete. </span></div><p><div class=verse-container id=pe1:119.1><span>Ye sokaparidevā, yaṁ ca anekarūpaṁ dukkhaṁ, yaṁ pemato bhavati, idaṁ dukkhaṁ. </span></div><p><div class=verse-container id=pe1:119.2><span>Yaṁ pemaṁ, ayaṁ samudayo. </span></div><p><div class=verse-container id=pe1:119.3><span>Yo tattha chandarāgavinayo piyassa akiriyā, ayaṁ nirodho. </span></div><p><div class=verse-container id=pe1:119.4><span>Imāni tīṇi saccāni. </span></div><p><div class=verse-container id=pe1:119.5><span>Timbaruko paribbājako pacceti “sayaṅkataṁ paraṅkatan”ti. </span></div><p><div class=verse-container id=pe1:119.6><span>Yathesā vīmaṁsā, idaṁ dukkhaṁ. </span></div><p><div class=verse-container id=pe1:119.7><span>Yā ete dve ante anupagamma majjhimā paṭipadā avijjāpaccayā saṅkhārā yāva jātipaccayā jarāmaraṇaṁ, idampi dukkhañca samudayo ca. </span></div><p><div class=verse-container id=pe1:119.8><span>Viññāṇaṁ nāmarūpaṁ saḷāyatanaṁ phasso vedanā bhavo jāti jarāmaraṇaṁ, idaṁ dukkhaṁ. </span></div><p><div class=verse-container id=pe1:119.9><span>Avijjā saṅkhārā taṇhā upādānaṁ, ayaṁ samudayo. </span></div><p><div class=verse-container id=pe1:119.10><span>Iti idaṁ sayaṅkataṁ vīmaṁseyyāti yañca paṭiccasamuppāde dukkhaṁ, idaṁ eso samudayo niddiṭṭho. </span></div><p><div class=verse-container id=pe1:119.11><span>Avijjānirodhā saṅkhāranirodho ca yāva ca jarāmaraṇanirodhoti ayaṁ nirodho. </span></div><p><div class=verse-container id=pe1:119.12><span>Imāni tīṇi saccāni dukkhañca samudayo ca nirodho ca. </span></div><p><div class=verse-container id=pe1:120.1><span>Tattha katamaṁ dukkhañca samudayo ca maggo ca? </span></div><p><div class=verse-container id=pe1:121.1><span>“Yo dukkhamaddakkhi yatonidānaṁ, </span></div><p><div class=verse-container id=pe1:121.2><span>Kāmesu so jantu kathaṁ nameyya; </span></div><p><div class=verse-container id=pe1:121.3><span>Kāmā hi loke saṅgāti ñatvā, </span></div><p><div class=verse-container id=pe1:121.4><span>Tesaṁ satīmā vinayāya sikkhe”ti. </span></div><p><div class=verse-container id=pe1:122.1><span>Yo dukkhamaddakkhi, idaṁ dukkhaṁ. </span></div><p><div class=verse-container id=pe1:122.2><span>Yato bhavati, ayaṁ samudayo. </span></div><p><div class=verse-container id=pe1:122.3><span>Sandiṭṭhaṁ yato bhavati yāva tassa vinayāya sikkhā, ayaṁ maggo. </span></div><p><div class=verse-container id=pe1:122.4><span>Imāni tīṇi saccāni. </span></div><p><div class=verse-container id=pe1:123.1><span>Ekādasaṅguttaresu gopālakopamasuttaṁ. </span></div><p><div class=verse-container id=pe1:124.1><span>Tattha yāva rūpasaññuttā yañca saḷāyatanaṁ yathā vaṇaṁ paṭicchādeti yañca titthaṁ yathā ca labhati dhammūpasañhitaṁ uḷāraṁ pītipāmojjaṁ catubbidhaṁ ca attabhāvato ca vatthu, idaṁ dukkhaṁ. </span></div><p><div class=verse-container id=pe1:124.2><span>Yāva āsāṭikaṁ hāretā hoti, ayaṁ samudayo. </span></div><p><div class=verse-container id=pe1:124.3><span>Rūpasaññuttā āsāṭakaharaṇaṁ vaṇapaṭicchādanaṁ vīthiññutā gocarakusalañca, ayaṁ maggo. </span></div><p><div class=verse-container id=pe1:124.4><span>Avasesā dhammā atthi hetū atthi paccayā atthi nissayā sāvasesadohitā anekapūjā ca kalyāṇamittatappaccayā dhammā vīthiññutā ca hetu, imāni tīṇi saccāni. </span></div><p><div class=verse-container id=pe1:125.1><span>Tattha katamaṁ dukkhañca maggo ca nirodho ca? </span></div><p><div class=verse-container id=pe1:126.1><span>Sati kāyagatā upaṭṭhitā, </span></div><p><div class=verse-container id=pe1:126.2><span>Chasu phassāyatanesu saṁvuto; </span></div><p><div class=verse-container id=pe1:126.3><span>Satataṁ bhikkhu samāhito, </span></div><p><div class=verse-container id=pe1:126.4><span>Jaññā nibbānamattano. </span></div><p><div class=verse-container id=pe1:127.1><span>Tattha yā ca kāyagatā sati yañca saḷāyatanaṁ yattha sabbañcetaṁ dukkhaṁ. </span></div><p><div class=verse-container id=pe1:127.2><span>Yā ca kāyagatā sati yo ca sīlasaṁvaro yo ca samādhi yattha yā sati, ayaṁ paññākkhandho. </span></div><p><div class=verse-container id=pe1:127.3><span>Sabbampi sīlakkhandho samādhikkhandho, ayaṁ maggo. </span></div><p><div class=verse-container id=pe1:127.4><span>Evaṁvihārinā ñātabbaṁ nibbānaṁ. </span></div><p><div class=verse-container id=pe1:127.5><span>Ayaṁ nirodho, imāni tīṇi saccāni. </span></div><p><div class=verse-container id=pe1:127.6><span>Sīle patiṭṭhāya dve dhammā bhāvetabbā samatho ca vipassanā ca. </span></div><p><div class=verse-container id=pe1:127.7><span>Tattha yaṁ cittasahajātā dhammā, idaṁ dukkhaṁ. </span></div><p><div class=verse-container id=pe1:127.8><span>Yo ca samatho yā ca vipassanā, ayaṁ maggo. </span></div><p><div class=verse-container id=pe1:127.9><span>Rāgavirāgā ca cetovimutti, avijjāvirāgā ca paññāvimutti, ayaṁ nirodho. </span></div><p><div class=verse-container id=pe1:127.10><span>Imāni tīṇi saccāni. </span></div><p><div class=verse-container id=pe1:128.1><span>Tattha katamo samudayo ca nirodho ca? </span></div><p><div class=verse-container id=pe1:129.1><span>Āsā ca pīhā abhinandanā ca, </span></div><p><div class=verse-container id=pe1:129.2><span>Anekadhātūsu sarā patiṭṭhitā; </span></div><p><div class=verse-container id=pe1:129.3><span>Aññāṇamūlappabhavā pajappitā, </span></div><p><div class=verse-container id=pe1:129.4><span>Sabbā mayā byantikatā samūlikā. </span></div><p><div class=verse-container id=pe1:130.1><span>Aññāṇamūlappabhavāti purimakehi samudayo. </span></div><p><div class=verse-container id=pe1:130.2><span>Sabbā mayā byantikatā samūlikāti nirodho. </span></div><p><div class=verse-container id=pe1:130.3><span>Imāni dve saccāni. </span></div><p><div class=verse-container id=pe1:130.4><span>Catunnaṁ dhammānaṁ ananubodhā appaṭivedhā vitthārena kātabbaṁ. </span></div><p><div class=verse-container id=pe1:130.5><span>Ariyassa sīlassa samādhino paññāya vimuttiyā. </span></div><p><div class=verse-container id=pe1:130.6><span>Tattha yo imesaṁ catunnaṁ dhammānaṁ ananubodhā appaṭivedhā, ayaṁ samudayo. </span></div><p><div class=verse-container id=pe1:130.7><span>Paṭivedho bhavanettiyā, ayaṁ nirodho. </span></div><p><div class=verse-container id=pe1:130.8><span>Ayaṁ samudayo ca nirodho ca. </span></div><p><div class=verse-container id=pe1:131.1><span>Tattha katamo samudayo ca maggo ca? </span></div><p><div class=verse-container id=pe1:132.1><span>Yāni sotāni lokasmiṁ, </span></div><p><div class=verse-container id=pe1:132.2><span>(ajitāti bhagavā) </span></div><p><div class=verse-container id=pe1:132.3><span>Sati tesaṁ nivāraṇaṁ; </span></div><p><div class=verse-container id=pe1:132.4><span>Sotānaṁ saṁvaraṁ brūmi, </span></div><p><div class=verse-container id=pe1:132.5><span>Paññāyete pidhīyare. </span></div><p><div class=verse-container id=pe1:133.1><span>Yāni sotānīti ayaṁ samudayo. </span></div><p><div class=verse-container id=pe1:133.2><span>Yā ca paññā yā ca sati nivāraṇaṁ pidhānañca, ayaṁ maggo. </span></div><p><div class=verse-container id=pe1:133.3><span>Imāni dve saccāni. </span></div><p><div class=verse-container id=pe1:133.4><span>Sañcetaniyaṁ suttaṁ daḷhanemiyānākāro chahi māsehi niddiṭṭho. </span></div><p><div class=verse-container id=pe1:133.5><span>Tattha yaṁ kāyaṁ kāyakammaṁ savaṅkaṁ sadosaṁ sakasāvaṁ yā savaṅkatā sadosatā sakasāvatā, ayaṁ samudayo. </span></div><p><div class=verse-container id=pe1:133.6><span>Evaṁ vacīkammaṁ manokammaṁ avaṅkaṁ adosaṁ akasāvaṁ, yā avaṅkatā adosatā akasāvatā, ayaṁ maggo. </span></div><p><div class=verse-container id=pe1:133.7><span>Evaṁ vacīkammaṁ manokammaṁ. </span></div><p><div class=verse-container id=pe1:133.8><span>Imāni dve saccāni samudayo ca maggo ca. </span></div><p><div class=verse-container id=pe1:134.1><span>Tattha katamo samudayo ca nirodho ca maggo ca? </span></div><p><div class=verse-container id=pe1:135.1><span>“Nissitassa calitaṁ, anissitassa calitaṁ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṁ na ubhayamantarena. </span></div><p><div class=verse-container id=pe1:135.2><span>Esevanto dukkhassā”ti. </span></div><p><div class=verse-container id=pe1:136.1><span>Tattha dve nissayā, ayaṁ samudayo. </span></div><p><div class=verse-container id=pe1:136.2><span>Yo ca anissayo, yā ca anati, ayaṁ maggo. </span></div><p><div class=verse-container id=pe1:136.3><span>Yā āgatigati na hoti cutūpapāto ca yo esevanto dukkhassāti, ayaṁ nirodho. </span></div><p><div class=verse-container id=pe1:136.4><span>Imāni tīṇi saccāni. </span></div><p><div class=verse-container id=pe1:136.5><span>Anupaṭṭhitakāyagatā sati …pe… </span></div><p><div class=verse-container id=pe1:136.6><span>yaṁ vimuttiñāṇadassanaṁ, ayaṁ samudayo. </span></div><p><div class=verse-container id=pe1:136.7><span>Ekārasaupanissayā vimuttiyo yāva upanissayaupasampadā upaṭṭhitakāyagatāsatissa viharati. </span></div><p><div class=verse-container id=pe1:136.8><span>Sīlasaṁvaro sosāniyo hoti, yañca vimuttiñāṇadassanaṁ, ayaṁ maggo. </span></div><p><div class=verse-container id=pe1:136.9><span>Yā ca vimutti, ayaṁ nirodho. </span></div><p><div class=verse-container id=pe1:136.10><span>Imāni tīṇi saccāni. </span></div><p><div class=verse-container id=pe1:136.11><span>Samudayo ca nirodho ca maggo ca. </span></div><p><div class=verse-container id=pe1:137.1><span>Tattha katamo nirodho ca maggo ca? </span></div><p><div class=verse-container id=pe1:138.1><span>Sayaṁ katena saccena, </span></div><p><div class=verse-container id=pe1:138.2><span>Tena attanā abhinibbānagato vitiṇṇakaṅkho; </span></div><p><div class=verse-container id=pe1:138.3><span>Vibhavañca ñatvā lokasmiṁ, </span></div><p><div class=verse-container id=pe1:138.4><span>Tāva khīṇapunabbhavo sa bhikkhu. </span></div><p><div class=verse-container id=pe1:139.1><span>Yaṁ saccena, ayaṁ maggo. </span></div><p><div class=verse-container id=pe1:139.2><span>Yaṁ khīṇapunabbhavo, ayaṁ nirodho. </span></div><p><div class=verse-container id=pe1:139.3><span>Imāni dve saccāni. </span></div><p><div class=verse-container id=pe1:139.4><span>Pañca vimuttāyatanāni satthā vā dhammaṁ desesi aññataro vā viññū sabrahmacārīti vitthārena kātabbā. </span></div><p><div class=verse-container id=pe1:139.5><span>Tassa atthappaṭisaṁvedissa pāmojjaṁ jāyati, pamuditassa pīti jāyati, yāva nibbindanto virajjati, ayaṁ maggo. </span></div><p><div class=verse-container id=pe1:139.6><span>Yā vimutti, ayaṁ nirodho. </span></div><p><div class=verse-container id=pe1:139.7><span>Evaṁ pañca vimuttāyatanāni vitthārena. </span></div><p><div class=verse-container id=pe1:139.8><span>Imāni dve saccāni nirodho ca maggo ca. </span></div><p><div class=verse-container id=pe1:140.1><span>Imāni sādhāraṇāni suttāni. </span></div><p><div class=verse-container id=pe1:140.2><span>Imehi sādhāraṇehi suttehi yathānikkhittehi paṭivedhato ca lakkhaṇato ca otāretvā aññāni suttāni niddisitabbāni aparihāyantena. </span></div><p><div class=verse-container id=pe1:140.3><span>Gāthāhi gāthā anuminitabbā, byākaraṇehi byākaraṇaṁ. </span></div><p><div class=verse-container id=pe1:140.4><span>Ime ca sādhāraṇā dasa parivaḍḍhakā eko ca catukko niddeso sādhāraṇo. </span></div><p><div class=verse-container id=pe1:140.5><span>Ayañca pakiṇṇakaniddeso. </span></div><p><div class=verse-container id=pe1:140.6><span>Ekaṁ pañca cha ca savekadeso sabbaṁ. </span></div><p><div class=verse-container id=pe1:140.7><span>Ime dve parivajjanā purimakā ca dasa. </span></div><p><div class=verse-container id=pe1:140.8><span>Ime dvādasa parivaḍḍhakā saccāni. </span></div><p><div class=verse-container id=pe1:140.9><span>Ettāvatā sabbaṁ suttaṁ natthi, taṁ byākaraṇaṁ vā gāthā viya. </span></div><p><div class=verse-container id=pe1:140.10><span>Imehi dvādasahi parivaḍḍhakehi na otarituṁ appamattena pariyesitvā niddisitabbā. </span></div><p><div class=verse-container id=pe1:141.1><span>Tatthāyaṁ saṅkhepo. </span></div><p><div class=verse-container id=pe1:141.2><span>Sabbaṁ dukkhaṁ sattahi padehi samosaraṇaṁ gacchati. </span></div><p><div class=verse-container id=pe1:141.3><span>Katarehi sattahi? </span></div><p><div class=verse-container id=pe1:141.4><span>Appiyasampayogo ca piyavippayogo ca, imehi dvīhi padehi sabbaṁ dukkhaṁ niddisitabbaṁ. </span></div><p><div class=verse-container id=pe1:141.5><span>Tassa dve nissayā—</span></div><p><div class=verse-container id=pe1:141.6><span>kāyo ca cittañca. </span></div><p><div class=verse-container id=pe1:141.7><span>Tena vuccati “kāyikaṁ dukkhaṁ cetasikañce”ti, natthi taṁ dukkhaṁ na kāyikaṁ vā na cetasikaṁ, sabbaṁ dukkhaṁ dvīhi dukkhehi niddisitabbaṁ kāyikena ca cetasikena ca. </span></div><p><div class=verse-container id=pe1:141.8><span>Tīhi dukkhatāhi saṅgahitaṁ dukkhadukkhatāya saṅkhāradukkhatāya vipariṇāmadukkhatāya. </span></div><p><div class=verse-container id=pe1:141.9><span>Iti taṁ sabbaṁ dukkhaṁ tīhi dukkhatāhi saṅgahitaṁ. </span></div><p><div class=verse-container id=pe1:141.10><span>Iti idañca dukkhaṁ tividhaṁ. </span></div><p><div class=verse-container id=pe1:141.11><span>Duvidhaṁ dukkhaṁ kāyikañca cetasikañca. </span></div><p><div class=verse-container id=pe1:141.12><span>Duvidhaṁ appiyasampayogo ca piyavippayogo ca. </span></div><p><div class=verse-container id=pe1:141.13><span>Idaṁ sattavidhaṁ dukkhaṁ. </span></div><p><div class=verse-container id=pe1:142.1><span>Tattha tividho samudayo acatuttho apañcamo. </span></div><p><div class=verse-container id=pe1:142.2><span>Katamo tividho? </span></div><p><div class=verse-container id=pe1:142.3><span>Taṇhā ca diṭṭhi ca kammaṁ. </span></div><p><div class=verse-container id=pe1:142.4><span>Tattha taṇhā ca bhavasamudayo kammaṁ. </span></div><p><div class=verse-container id=pe1:142.5><span>Tathā nibbattassa hīnapaṇītatā, ayaṁ samudayo. </span></div><p><div class=verse-container id=pe1:142.6><span>Iti yāpi bhavagatīsu hīnatā ca paṇītatā ca, yāpi tīhi dukkhatāhi saṅgahitā, yopi dvīhi mūlehi samudānīto avijjāya nivutassa bhavataṇhāsaṁyuttassa saviññāṇako kāyo, sopi tīhi dukkhatāhi saṅgahito. </span></div><p><div class=verse-container id=pe1:143.1><span>Tathā vipallāsato diṭṭhi āgantabbā. </span></div><p><div class=verse-container id=pe1:143.2><span>Sā sattavidhā niddisitabbā. </span></div><p><div class=verse-container id=pe1:143.3><span>Eko vipallāso tīṇi niddisīyati, cattāri vipallāsavatthūni. </span></div><p><div class=verse-container id=pe1:143.4><span>Tattha katamo eko vipallāso? </span></div><p><div class=verse-container id=pe1:143.5><span>Yo viparītaggāho paṭikkhepena, otaraṇaṁ yathā “anicce niccam”iti viparītaṁ gaṇhāti. </span></div><p><div class=verse-container id=pe1:143.6><span>Evaṁ cattāro vipallāsā. </span></div><p><div class=verse-container id=pe1:143.7><span>Ayameko vipallāsīyati saññā cittaṁ diṭṭhi. </span></div><p><div class=verse-container id=pe1:143.8><span>Katamāni cattāri vipallāsavatthūni? </span></div><p><div class=verse-container id=pe1:143.9><span>Kāyo vedanā cittaṁ dhammā. </span></div><p><div class=verse-container id=pe1:143.10><span>Evaṁ vipallāsagatassa akusalañca pavaḍḍheti. </span></div><p><div class=verse-container id=pe1:143.11><span>Tattha saññāvipallāso dosaṁ akusalamūlaṁ pavaḍḍheti. </span></div><p><div class=verse-container id=pe1:143.12><span>Cittavipallāso lobhaṁ akusalamūlaṁ pavaḍḍheti. </span></div><p><div class=verse-container id=pe1:143.13><span>Diṭṭhivipallāso mohaṁ akusalamūlaṁ pavaḍḍheti. </span></div><p><div class=verse-container id=pe1:143.14><span>Tattha dosassa akusalamūlassa tīṇi micchattāni phalaṁ—</span></div><p><div class=verse-container id=pe1:143.15><span>micchāvācā micchākammanto micchāājīvo; </span></div><p><div class=verse-container id=pe1:143.16><span>lobhassa akusalamūlassa tīṇi micchattāni phalaṁ—</span></div><p><div class=verse-container id=pe1:143.17><span>micchāsaṅkappo micchāvāyāmo micchāsamādhi; </span></div><p><div class=verse-container id=pe1:143.18><span>mohassa akusalamūlassa dve micchattāni phalaṁ—</span></div><p><div class=verse-container id=pe1:143.19><span>micchādiṭṭhi ca micchāsati ca. </span></div><p><div class=verse-container id=pe1:143.20><span>Evaṁ akusalaṁ sahetu sappaccayaṁ vipallāsā ca paccayo, akusalamūlāni sahetū eteyeva paṭipakkhena anūnā anadhikā dvīhi paccayehi niddisitabbā. </span></div><p><div class=verse-container id=pe1:143.21><span>Nirodhe ca magge ca vipallāsamupādāya parato paṭipakkhena catasso. </span></div><p><div class=verse-container id=pe1:144.1><span>Tatthimā uddānagāthā </span></div><p><div class=verse-container id=pe1:145.1><span>Avijjāya nivuto loko, </span></div><p><div class=verse-container id=pe1:145.2><span>cittaṁ saṁyojanampi; </span></div><p><div class=verse-container id=pe1:145.3><span>Sā pacchinnabhavataṇhā, </span></div><p><div class=verse-container id=pe1:145.4><span>dvemā ceva vimuttiyo. </span></div><p><div class=verse-container id=pe1:146.1><span>Kumbhūpamaṁ kāyamimaṁ, </span></div><p><div class=verse-container id=pe1:146.2><span>Yaṁ na tumhākaṁ taṁ pajaha; </span></div><p><div class=verse-container id=pe1:146.3><span>Ye keci sokaparidevā, </span></div><p><div class=verse-container id=pe1:146.4><span>Timbaruko ca sayaṅkataṁ. </span></div><p><div class=verse-container id=pe1:147.1><span>Dukkhaṁ diṭṭhi ca uppannaṁ, </span></div><p><div class=verse-container id=pe1:147.2><span>yañca gopālakopamaṁ; </span></div><p><div class=verse-container id=pe1:147.3><span>Sati kāyagatā māhu, </span></div><p><div class=verse-container id=pe1:147.4><span>samatho ca vipassanā. </span></div><p><div class=verse-container id=pe1:148.1><span>Āsā pihā ca abhinandanā ca, </span></div><p><div class=verse-container id=pe1:148.2><span>Catunnamananubodhanā; </span></div><p><div class=verse-container id=pe1:148.3><span>Yāni sotāni lokasmiṁ, </span></div><p><div class=verse-container id=pe1:148.4><span>Daḷhaṁ nemiyānākāro. </span></div><p><div class=verse-container id=pe1:149.1><span>Yaṁ nissitassa calitaṁ, </span></div><p><div class=verse-container id=pe1:149.2><span>Anupaṭṭhitakāyagatāsati; </span></div><p><div class=verse-container id=pe1:149.3><span>Sayaṁ katena saccena, </span></div><p><div class=verse-container id=pe1:149.4><span>Vimuttāyatanehi ca. </span></div><p><div class=verse-container id=pe1:150.1><span>Peṭakopadese mahākaccāyanena bhāsite paṭhamabhūmi ariyasaccappakāsanā nāma taṁ jīvatā bhagavatā mādisena samuddanena tathāgatenāti. </span></div><div class=flex-between><a href=/canon/en/pli/ms/sutta/kn/pe.html>Previous</a><a href=/canon/en/pli/ms/sutta/kn/pe/pe0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>