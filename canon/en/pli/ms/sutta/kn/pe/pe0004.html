<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0003.html>Previous</a><a href=/canon/en/pli/ms/sutta/kn/pe/pe0005.html>Next</a></div><p id=pe4:0.1><span class=root>Peṭakopadesa </span><br><p id=pe4:0.2><span class="root big-bold">4. Suttavicayacatutthabhūmi </span><br><p id=pe4:1.1><span class=root>Tattha katamo suttavicayo? </span><br><p id=pe4:2.1><span class=root>Tattha kusalehi dhammehi akusalehi dhammehi pubbāparaso sādhukaṁ upaparikkhiyati. </span><br><p id=pe4:2.2><span class=root>Kiṁ nu kho idaṁ suttaṁ ārabhi …pe… tehi suttehi saha adhisannaṭṭhehi yujjati udāhu na yujjatīti? </span><br><p id=pe4:3.1><span class=root>Yathā bhagavā kilese ādimhi tattha deseti. </span><br><p id=pe4:3.2><span class=root>Kiṁ desitaṁ? </span><br><p id=pe4:3.3><span class=root>Tesaṁ kilesānaṁ pahānaṁ udāhu no desitanti upaparikkhitabbaṁ. </span><br><p id=pe4:3.4><span class=root>Yadi na desitaṁ bhagavati tesaṁ kilesānaṁ pahānaṁ kusalā dhammā pariyesitabbā; </span><br><p id=pe4:3.5><span class=root>yattha te akusalā pahānaṁ gacchanti. </span><br><p id=pe4:3.6><span class=root>Sace samannehamāno na labhati. </span><br><p id=pe4:3.7><span class=root>Tattha akusalā dhammā apakaḍḍhitabbā vīmaṁsitabbā, saṅkilesabhāgiyasuttaṁ, yadi kilesā apakaḍḍhiyantā. </span><br><p id=pe4:3.8><span class=root>Ye vā na denti tattha upaparikkhitabbā ariyamaggadhammā tāsu bhūmīsu kilesā pahānaṁ gacchanti, udāhu na gacchantīti. </span><br><p id=pe4:3.9><span class=root>Yattakā pana kilesā desitā. </span><br><p id=pe4:3.10><span class=root>Na tattakā ariyadhammā desitā. </span><br><p id=pe4:3.11><span class=root>Yattha kilesā pahānaṁ gacchanti, tattha ye kilesā ariyadhammānaṁ paṭipakkhena na yujjanti, te apakaḍḍhitabbā, sace apakaḍḍhiyantā yojanaṁ deti. </span><br><p id=pe4:3.12><span class=root>Tattha evaṁ vīmaṁsitabbaṁ. </span><br><p id=pe4:3.13><span class=root>Dve tīṇi vā taduttari vā kilesā ekena ariyamaggena pahānaṁ gacchantīti. </span><br><p id=pe4:3.14><span class=root>Sace evaṁ vīmaṁsiyantā yojanaṁ deti, tattha upaparikkhitabbaṁ. </span><br><p id=pe4:3.15><span class=root>Paramparāya vā piṭakasampadānena vā suttassa attho ca nattho ca. </span><br><p id=pe4:3.16><span class=root>Yaṁ vā na sakkā suttaṁ niddisituṁ neva suttaṁ vicikicchitabbaṁ. </span><br><p id=pe4:3.17><span class=root>Evaṁ yathā ādimhi kusalā dhammā honti. </span><br><p id=pe4:3.18><span class=root>Ye kilesā te pahīneyyāti. </span><br><p id=pe4:3.19><span class=root>Te upaparikkhitabbā. </span><br><p id=pe4:3.20><span class=root>Puro vā kusalo paṭipakkhena vā puro desanā, anūnā anadhikā uggahetabbā. </span><br><p id=pe4:3.21><span class=root>Yathā paṭhamo uttilo yesamidāni kilesānaṁ ye ariyadhammā desitā ime kilesā imehi ariyadhammehi pahīyanti, udāhu nappahīyantīti vicinitabbā. </span><br><p id=pe4:3.22><span class=root>Yadi upaparikkhiyamānā yujjanti, gahetabbā. </span><br><p id=pe4:3.23><span class=root>Atha na yujjanti, ye kilesā apaṭipakkhā honti, te kilesā aparipakkhitabbā. </span><br><p id=pe4:3.24><span class=root>Ye ca ariyadhammā paṭipakkhā honti, te ariyadhammā apakaḍḍhitabbā. </span><br><p id=pe4:3.25><span class=root>Na hi ariyadhammā anāgāmikilesappahānaṁ gacchanti, nāpi ariyadhammā sabbakilesānaṁ pahānāya saṁvattanti. </span><br><p id=pe4:3.26><span class=root>Yathā kusalā mettā akusalo rāgo na tu kusalā mettāti kāretvā akusalassa rāgassa pahānāya sambhavati byāpādo mettāya pahānaṁ gacchati. </span><br><p id=pe4:3.27><span class=root>Tasmā ubho kilesā upaparikkhitabbā. </span><br><p id=pe4:3.28><span class=root>Yo yo ca dhammo upadisiyati kusalo vā akusalo vā so apakaḍḍhitabbo. </span><br><p id=pe4:3.29><span class=root>Sace te yujjanti apakaḍḍhiyamāno natthi upaparikkhitabbaṁ. </span><br><p id=pe4:3.30><span class=root>Dve vā kilesā ekena ariyadhammena pahīneyyāti dvīhi vā ariyadhammehi eko vā kileso pahīyatīti. </span><br><p id=pe4:4.1><span class=root>Atha vā evampi upaparikkhiyamānaṁ yujjati, tattha vīmaṁsitabbaṁ vā yathā yujjati tattha vīmaṁsitabbaṁ vā, yathā nanu sakkā suttaṁ niddisituṁ, na hi sutte vicikicchitabbaṁ. </span><br><p id=pe4:4.2><span class=root>Kileso maṁ ariyadhammesu desitesu ubhayato upaparikkhitabbaṁ. </span><br><p id=pe4:4.3><span class=root>Kira ye vā ime kilesā desitā ye ca ariyadhammā desitā gāthāya vā byākaraṇena vā, kiṁ nu kho ime kilesā imehi ariyadhammehi pahīyanti, udāhu nappahīyanti? </span><br><p id=pe4:4.4><span class=root>Ime vā ariyadhammā imesaṁ kilesānaṁ pahānāya saṁvattantīti. </span><br><p id=pe4:4.5><span class=root>Kiñcāpi kusalehi dhammehi akusalā dhammā pahānaṁ gacchanti. </span><br><p id=pe4:4.6><span class=root>Na tu sabbehi ariyadhammehi sabbākusalā pahānaṁ gacchanti. </span><br><p id=pe4:4.7><span class=root>Yathā mettā kusalo akusalo ca rāgo na tu kusalā mettā akusalo rāgoti kāretvā mettāya rāgo pahānaṁ, byāpādo mettāya pahānaṁ gacchanti. </span><br><p id=pe4:4.8><span class=root>Evaṁ kilesoti kāretvā suttena pahānaṁ gacchati. </span><br><p id=pe4:4.9><span class=root>Na sutto dhammoti kāretvā sabbaṁ kilesassa pahānāya saṁvattati. </span><br><p id=pe4:4.10><span class=root>Yaṁ tu suttassa ariyadhammo saṅkilesapaṭipakkho, so tena pahānaṁ gacchatīti. </span><br><p id=pe4:5.1><span class=root>Tattha kusale desite sutte byākaraṇe vā saṅkilesā na yujjanti ariyadhammā vā, te mahāpadese niddisitabbāvayavena apakaḍḍhitabbā. </span><br><p id=pe4:5.2><span class=root>Tattha kilesehi ca desitehi ariyadhammesu ca yadipi tena ariyadhammena te kilesā pahānaṁ gacchanti. </span><br><p id=pe4:5.3><span class=root>Tatthapi uttari upaparikkhitabbaṁ. </span><br><p id=pe4:5.4><span class=root>Kena kāraṇena ete kilesā pajahitabbā, kena kāraṇena ariyadhammā desitāti? </span><br><p id=pe4:5.5><span class=root>Yena yena vā ākārena ariyadhammā desitā, tena tena pakārena ayaṁ kileso ṭhito. </span><br><p id=pe4:5.6><span class=root>Atthi hi eko kileso, tena vā ariyadhammā na aññathā aññathā pahātabbo, yathā diṭṭhi rāgo avijjā ca dassanena pahātabbā. </span><br><p id=pe4:5.7><span class=root>Sā ce evañca avijjā bhāvanāya bhūmi vā dhammā bhāvanāya pahātabbā. </span><br><p id=pe4:5.8><span class=root>Sāyeva uddhambhāgiyaṁ asaṅkhatadassanāya vimuttiyā animittena cetosamādhinā amanasikārena pahīyati. </span><br><p id=pe4:5.9><span class=root>Evaṁ sātthaṁ sabyañjanaṁ upaparikkhitabbaṁ. </span><br><p id=pe4:5.10><span class=root>Ye dassanena pahātabbā kilesā dassanākārena ariyadhammo desito, bhāvanāya pahātabbā bhāvanākārena ariyadhammo desito, patisevanā pahātabbā patisevanākārena ariyadhammo desito, evaṁ vinodanapahātabbā yāva satta āsavā kātabbā, yāvaññathā. </span><br><p id=pe4:5.11><span class=root>Aññathā hesa dhammo pahātabbo aññenākārena ariyadhammo desito, so ariyadhammo aññathā pariyesitabbo. </span><br><p id=pe4:5.12><span class=root>Yadi ayaṁ dhammo pariyesato yo ca deseti yena yenākārena, so ariyadhammo pariyesitabbo, tenākārena kileso pahīyati. </span><br><p id=pe4:5.13><span class=root>So tattha upaparikkhitabbo. </span><br><p id=pe4:5.14><span class=root>Atha na yujjati yadi hi tena suttena vihitaṁ suttaṁ vīmaṁsitabbaṁ. </span><br><p id=pe4:5.15><span class=root>Yathā yujjati, tathā gahetabbaṁ. </span><br><p id=pe4:5.16><span class=root>Yathā na yujjati, tathā na gahetabbaṁ, addhā etaṁ bhagavatā na bhāsitaṁ, āyasmatā vā duggahitaṁ, yathā mahāpadese niddisitabbaṁ, bhagavatā yathābhūtaṁ desitaṁ, yo ca dhammo desito kusalo ca akusalo ca tassa dhammassa paccayo pariyesitabbo. </span><br><p id=pe4:5.17><span class=root>Na hi paccayā vinā dhammo appaccayo uppajjati. </span><br><p id=pe4:5.18><span class=root>Tattha ko ākāro pariyesanāya? </span><br><p id=pe4:6.1><span class=root>Tattha tathārūpaṁ sahetu sappaccayaṁ soyaṁ dhammo vuttoti idaṁ vīmaṁsitabbaṁ. </span><br><p id=pe4:6.2><span class=root>So ca paccayo tividho—</span><br><p id=pe4:6.3><span class=root>mudu majjho adhimatto. </span><br><p id=pe4:6.4><span class=root>Tattha mudumhi paccaye mududhammo gahetabbo, evaṁ satyesa paccayo duvidho paramparāpaccayo ca samanantarapaccayo ca. </span><br><p id=pe4:6.5><span class=root>So paccayo mudutena byādhimattaṁ pariyesitabbaṁ. </span><br><p id=pe4:6.6><span class=root>Kiṅkāraṇaṁ? </span><br><p id=pe4:6.7><span class=root>Aññataropi paccayo aññehi paccayehi pariyattiṁ vā pāripūriṁ vā gacchati. </span><br><p id=pe4:6.8><span class=root>Tattha yo dhammo desito, tassa dhammassa etena vā kāraṇena vā hetu pariyesitabbo. </span><br><p id=pe4:6.9><span class=root>Yathā paccayo hetunā paccayena ca, so tassa dhammassa nissando pariyesitabbo. </span><br><p id=pe4:6.10><span class=root>Yathā niddiṭṭho adhiṭṭhāne padhānaṁ pariyesati, so paccayo pariyesitabbo. </span><br><p id=pe4:6.11><span class=root>Na hi mudussa dhammassa adhimatto nissando adhimattassa vā nissandassa mududhammo, atha mudussa mudu majjhāya majjho adhimattassa adhimatto yujjati, taṁ gahetabbaṁ, atha na yujjati na gahetabbaṁ. </span><br><p id=pe4:6.12><span class=root>Yañca bhagavā ārabhati dhammaṁ desetuṁ, taṁyeva dhammaṁ majjhantapariyosānaṁ deseti, yathā suttādhiṭṭhāne dhammā ādimhi niddisati, taṁyeva bahu tassa suttassa pariyosānaṁ. </span><br><p id=pe4:6.13><span class=root>Tassa hi dhammassa vasena taṁ suttaṁ hoti gāthā vā byākaraṇaṁ khuddakaṁ mahantaṁ vā, yathā pana duvidhā anurūpanti vā thapanā ca desanāthapanā. </span><br><p id=pe4:6.14><span class=root>Rūpantipi dhammassa pariyesitabbā. </span><br><p id=pe4:6.15><span class=root>Yathā ca bhagavatā pañcannaṁ indriyānaṁ saṁvaraṇaṁ desitaṁ taṇhāya niggahaṇatthaṁ icchāva hoti. </span><br><p id=pe4:6.16><span class=root>Deseti yathā gopālakopame sutte aññehipi suttehi bhagavā bhāsati icchāva hoti majjhimanikāye vitakko ayaṁ bhagavato desanānurūpanti iti so dhammo aññesupi veyyākaraṇesu pariyesitabbo. </span><br><p id=pe4:6.17><span class=root>Na hi ekaṁ hi sutte daṭṭhabbo. </span><br><p id=pe4:6.18><span class=root>Yujjanaṁ taṁ gahetabbaṁ. </span><br><p id=pe4:7.1><span class=root>Tattha katamaṁ anuññātaṁ? </span><br><p id=pe4:7.2><span class=root>Yaṁ kiñci suttaṁ bhagavatā na bhāsitaṁ tañca suttesuyeva dissati, evametaṁ dhāretabbaṁ. </span><br><p id=pe4:7.3><span class=root>Yathā asukena bhāsitanti, taṁ suttaṁ vīmaṁsitabbaṁ. </span><br><p id=pe4:7.4><span class=root>Kiṁ nu kho imaṁ suttaṁ anuññātaṁ khamaṁ bhagavato udāhu nānuññātaṁ khamaṁ, kiñci rūpañca suttaṁ bhagavato anuññātaṁ khamaṁ kiñci rūpañca nānuññātaṁ khamaṁ? </span><br><p id=pe4:7.5><span class=root>Yaṁ sabbaso anotāretvā dasabalo gocaraṁ deseti, taṁ sabbaṁ suttaṁ bhagavato nānuññātaṁ khamaṁ. </span><br><p id=pe4:7.6><span class=root>Atthipi so sāvako dasabalānaṁ gocaraṁ jānāti odhiso anodhiso, taṁ pana balaṁ sabbaso na jānāti aññathā nāma savanena, yathā āyasmatā sāriputtena yena brāhmaṇo ovadito, tassa āyasmato natthi indriyabalavemattañāṇaṁ, tena puggalaparo parañca taṁ ajānanto sati uttarikaraṇīye uppādito, so bhagavatā apasādito. </span><br><p id=pe4:7.7><span class=root>Yathāva āyasmā mahākassapo bhāgineyyaṁ ovadati anantariyasamannāgato iddhipāṭihīrena aṅguliyo adīpetvā yaṁ sabbesaṁ dhammānaṁ kammasamādānānaṁ hetuso ṭhānaso yathābhūtaṁ ñāṇaṁ, tassa āyasmato saṁvijjate, tena naṁ ovadati, taṁ bhagavā karoti. </span><br><p id=pe4:8.1><span class=root>“Sacepi dasa pajjote, </span><br><p id=pe4:8.2><span class=root>dhārayissasi kassapa; </span><br><p id=pe4:8.3><span class=root>Neva dakkhati rūpāni, </span><br><p id=pe4:8.4><span class=root>cakkhu tassa na vijjatī”ti. </span><br><p id=pe4:9.1><span class=root>Api ca kho yathā dūto rājavacanena sattamanusāsati, evaṁ sesānugo aññātakaṁ ghosaṁ paresaṁ deseti. </span><br><p id=pe4:9.2><span class=root>Anuññātakhamasuttaṁ gahetabbaṁ. </span><br><p id=pe4:9.3><span class=root>Ananuññātakhamaṁ na gahetabbaṁ. </span><br><p id=pe4:10.1><span class=root>Tattha katamo suttasaṅkaro? </span><br><p id=pe4:10.2><span class=root>Pañcavidhaṁ suttaṁ, saṅkilesabhāgiyaṁ vāsanābhāgiyaṁ dassanabhāgiyaṁ bhāvanābhāgiyaṁ asekkhabhāgiyaṁ. </span><br><p id=pe4:10.3><span class=root>Aññaṁ ārādheyya aññaṁ deseti aññassa ca suttassa atthaṁ aññamhi sutte niddisati. </span><br><p id=pe4:10.4><span class=root>Suttassa vā hi anekākāraṁ atthaṁ niddisati. </span><br><p id=pe4:10.5><span class=root>Ariyadhammasādhane atthaṁ vivarati. </span><br><p id=pe4:10.6><span class=root>Vāsanābhāgiyassa atthaṁ dassanabhāgiyesu niddisati. </span><br><p id=pe4:10.7><span class=root>Orambhāgiyānaṁ saṁyojanānaṁ atthaṁ uddhambhāgiyesu niddisati. </span><br><p id=pe4:10.8><span class=root>Mudumajjhānaṁ indriyānaṁ adhimattesu suttesu niddisati. </span><br><p id=pe4:10.9><span class=root>Iti ayaṁ suttaṁ sambhedaṁ hetunā ca nissandena ca phalena ca niddesena ca mudumajjhādhimattatāyapi ca atthena ca byañjanena ca yo sambhedo, ayaṁ vuccati suttasaṅkaro. </span><br><p id=pe4:10.10><span class=root>Yo asambhedo, ayaṁ vuccati suttavicayo. </span><br><p id=pe4:11.1><span class=root>Tatthāyaṁ uddānagāthā </span><br><p id=pe4:12.1><span class=root>Purimānaṁ akkhaṇḍaṁ, </span><br><p id=pe4:12.2><span class=root>yathābhūtassa paccayo; </span><br><p id=pe4:12.3><span class=root>Nissando vāsanāsaddhi, </span><br><p id=pe4:12.4><span class=root>anuññā suttasaṅkaro. </span><br><p id=pe4:13.1><span class=root>Therassa mahākaccāyanassa suttavicayo nāma catutthabhūmi. </span><br></main><footer class="container footer"><small><a href=/about>Contact info</a></small></footer>