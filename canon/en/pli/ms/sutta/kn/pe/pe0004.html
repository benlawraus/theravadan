<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0003.html>Previous</a><a href=/canon/en/pli/ms/sutta/kn/pe/pe0005.html>Next</a></div><p><div class=verse-container id=pe4:0.1><span>Peṭakopadesa </span></div><p><div class=verse-container id=pe4:0.2><span class=big-bold>4. Suttavicayacatutthabhūmi </span></div><p><div class=verse-container id=pe4:1.1><span>Tattha katamo suttavicayo? </span></div><p><div class=verse-container id=pe4:2.1><span>Tattha kusalehi dhammehi akusalehi dhammehi pubbāparaso sādhukaṁ upaparikkhiyati. </span></div><p><div class=verse-container id=pe4:2.2><span>Kiṁ nu kho idaṁ suttaṁ ārabhi …pe… tehi suttehi saha adhisannaṭṭhehi yujjati udāhu na yujjatīti? </span></div><p><div class=verse-container id=pe4:3.1><span>Yathā bhagavā kilese ādimhi tattha deseti. </span></div><p><div class=verse-container id=pe4:3.2><span>Kiṁ desitaṁ? </span></div><p><div class=verse-container id=pe4:3.3><span>Tesaṁ kilesānaṁ pahānaṁ udāhu no desitanti upaparikkhitabbaṁ. </span></div><p><div class=verse-container id=pe4:3.4><span>Yadi na desitaṁ bhagavati tesaṁ kilesānaṁ pahānaṁ kusalā dhammā pariyesitabbā; </span></div><p><div class=verse-container id=pe4:3.5><span>yattha te akusalā pahānaṁ gacchanti. </span></div><p><div class=verse-container id=pe4:3.6><span>Sace samannehamāno na labhati. </span></div><p><div class=verse-container id=pe4:3.7><span>Tattha akusalā dhammā apakaḍḍhitabbā vīmaṁsitabbā, saṅkilesabhāgiyasuttaṁ, yadi kilesā apakaḍḍhiyantā. </span></div><p><div class=verse-container id=pe4:3.8><span>Ye vā na denti tattha upaparikkhitabbā ariyamaggadhammā tāsu bhūmīsu kilesā pahānaṁ gacchanti, udāhu na gacchantīti. </span></div><p><div class=verse-container id=pe4:3.9><span>Yattakā pana kilesā desitā. </span></div><p><div class=verse-container id=pe4:3.10><span>Na tattakā ariyadhammā desitā. </span></div><p><div class=verse-container id=pe4:3.11><span>Yattha kilesā pahānaṁ gacchanti, tattha ye kilesā ariyadhammānaṁ paṭipakkhena na yujjanti, te apakaḍḍhitabbā, sace apakaḍḍhiyantā yojanaṁ deti. </span></div><p><div class=verse-container id=pe4:3.12><span>Tattha evaṁ vīmaṁsitabbaṁ. </span></div><p><div class=verse-container id=pe4:3.13><span>Dve tīṇi vā taduttari vā kilesā ekena ariyamaggena pahānaṁ gacchantīti. </span></div><p><div class=verse-container id=pe4:3.14><span>Sace evaṁ vīmaṁsiyantā yojanaṁ deti, tattha upaparikkhitabbaṁ. </span></div><p><div class=verse-container id=pe4:3.15><span>Paramparāya vā piṭakasampadānena vā suttassa attho ca nattho ca. </span></div><p><div class=verse-container id=pe4:3.16><span>Yaṁ vā na sakkā suttaṁ niddisituṁ neva suttaṁ vicikicchitabbaṁ. </span></div><p><div class=verse-container id=pe4:3.17><span>Evaṁ yathā ādimhi kusalā dhammā honti. </span></div><p><div class=verse-container id=pe4:3.18><span>Ye kilesā te pahīneyyāti. </span></div><p><div class=verse-container id=pe4:3.19><span>Te upaparikkhitabbā. </span></div><p><div class=verse-container id=pe4:3.20><span>Puro vā kusalo paṭipakkhena vā puro desanā, anūnā anadhikā uggahetabbā. </span></div><p><div class=verse-container id=pe4:3.21><span>Yathā paṭhamo uttilo yesamidāni kilesānaṁ ye ariyadhammā desitā ime kilesā imehi ariyadhammehi pahīyanti, udāhu nappahīyantīti vicinitabbā. </span></div><p><div class=verse-container id=pe4:3.22><span>Yadi upaparikkhiyamānā yujjanti, gahetabbā. </span></div><p><div class=verse-container id=pe4:3.23><span>Atha na yujjanti, ye kilesā apaṭipakkhā honti, te kilesā aparipakkhitabbā. </span></div><p><div class=verse-container id=pe4:3.24><span>Ye ca ariyadhammā paṭipakkhā honti, te ariyadhammā apakaḍḍhitabbā. </span></div><p><div class=verse-container id=pe4:3.25><span>Na hi ariyadhammā anāgāmikilesappahānaṁ gacchanti, nāpi ariyadhammā sabbakilesānaṁ pahānāya saṁvattanti. </span></div><p><div class=verse-container id=pe4:3.26><span>Yathā kusalā mettā akusalo rāgo na tu kusalā mettāti kāretvā akusalassa rāgassa pahānāya sambhavati byāpādo mettāya pahānaṁ gacchati. </span></div><p><div class=verse-container id=pe4:3.27><span>Tasmā ubho kilesā upaparikkhitabbā. </span></div><p><div class=verse-container id=pe4:3.28><span>Yo yo ca dhammo upadisiyati kusalo vā akusalo vā so apakaḍḍhitabbo. </span></div><p><div class=verse-container id=pe4:3.29><span>Sace te yujjanti apakaḍḍhiyamāno natthi upaparikkhitabbaṁ. </span></div><p><div class=verse-container id=pe4:3.30><span>Dve vā kilesā ekena ariyadhammena pahīneyyāti dvīhi vā ariyadhammehi eko vā kileso pahīyatīti. </span></div><p><div class=verse-container id=pe4:4.1><span>Atha vā evampi upaparikkhiyamānaṁ yujjati, tattha vīmaṁsitabbaṁ vā yathā yujjati tattha vīmaṁsitabbaṁ vā, yathā nanu sakkā suttaṁ niddisituṁ, na hi sutte vicikicchitabbaṁ. </span></div><p><div class=verse-container id=pe4:4.2><span>Kileso maṁ ariyadhammesu desitesu ubhayato upaparikkhitabbaṁ. </span></div><p><div class=verse-container id=pe4:4.3><span>Kira ye vā ime kilesā desitā ye ca ariyadhammā desitā gāthāya vā byākaraṇena vā, kiṁ nu kho ime kilesā imehi ariyadhammehi pahīyanti, udāhu nappahīyanti? </span></div><p><div class=verse-container id=pe4:4.4><span>Ime vā ariyadhammā imesaṁ kilesānaṁ pahānāya saṁvattantīti. </span></div><p><div class=verse-container id=pe4:4.5><span>Kiñcāpi kusalehi dhammehi akusalā dhammā pahānaṁ gacchanti. </span></div><p><div class=verse-container id=pe4:4.6><span>Na tu sabbehi ariyadhammehi sabbākusalā pahānaṁ gacchanti. </span></div><p><div class=verse-container id=pe4:4.7><span>Yathā mettā kusalo akusalo ca rāgo na tu kusalā mettā akusalo rāgoti kāretvā mettāya rāgo pahānaṁ, byāpādo mettāya pahānaṁ gacchanti. </span></div><p><div class=verse-container id=pe4:4.8><span>Evaṁ kilesoti kāretvā suttena pahānaṁ gacchati. </span></div><p><div class=verse-container id=pe4:4.9><span>Na sutto dhammoti kāretvā sabbaṁ kilesassa pahānāya saṁvattati. </span></div><p><div class=verse-container id=pe4:4.10><span>Yaṁ tu suttassa ariyadhammo saṅkilesapaṭipakkho, so tena pahānaṁ gacchatīti. </span></div><p><div class=verse-container id=pe4:5.1><span>Tattha kusale desite sutte byākaraṇe vā saṅkilesā na yujjanti ariyadhammā vā, te mahāpadese niddisitabbāvayavena apakaḍḍhitabbā. </span></div><p><div class=verse-container id=pe4:5.2><span>Tattha kilesehi ca desitehi ariyadhammesu ca yadipi tena ariyadhammena te kilesā pahānaṁ gacchanti. </span></div><p><div class=verse-container id=pe4:5.3><span>Tatthapi uttari upaparikkhitabbaṁ. </span></div><p><div class=verse-container id=pe4:5.4><span>Kena kāraṇena ete kilesā pajahitabbā, kena kāraṇena ariyadhammā desitāti? </span></div><p><div class=verse-container id=pe4:5.5><span>Yena yena vā ākārena ariyadhammā desitā, tena tena pakārena ayaṁ kileso ṭhito. </span></div><p><div class=verse-container id=pe4:5.6><span>Atthi hi eko kileso, tena vā ariyadhammā na aññathā aññathā pahātabbo, yathā diṭṭhi rāgo avijjā ca dassanena pahātabbā. </span></div><p><div class=verse-container id=pe4:5.7><span>Sā ce evañca avijjā bhāvanāya bhūmi vā dhammā bhāvanāya pahātabbā. </span></div><p><div class=verse-container id=pe4:5.8><span>Sāyeva uddhambhāgiyaṁ asaṅkhatadassanāya vimuttiyā animittena cetosamādhinā amanasikārena pahīyati. </span></div><p><div class=verse-container id=pe4:5.9><span>Evaṁ sātthaṁ sabyañjanaṁ upaparikkhitabbaṁ. </span></div><p><div class=verse-container id=pe4:5.10><span>Ye dassanena pahātabbā kilesā dassanākārena ariyadhammo desito, bhāvanāya pahātabbā bhāvanākārena ariyadhammo desito, patisevanā pahātabbā patisevanākārena ariyadhammo desito, evaṁ vinodanapahātabbā yāva satta āsavā kātabbā, yāvaññathā. </span></div><p><div class=verse-container id=pe4:5.11><span>Aññathā hesa dhammo pahātabbo aññenākārena ariyadhammo desito, so ariyadhammo aññathā pariyesitabbo. </span></div><p><div class=verse-container id=pe4:5.12><span>Yadi ayaṁ dhammo pariyesato yo ca deseti yena yenākārena, so ariyadhammo pariyesitabbo, tenākārena kileso pahīyati. </span></div><p><div class=verse-container id=pe4:5.13><span>So tattha upaparikkhitabbo. </span></div><p><div class=verse-container id=pe4:5.14><span>Atha na yujjati yadi hi tena suttena vihitaṁ suttaṁ vīmaṁsitabbaṁ. </span></div><p><div class=verse-container id=pe4:5.15><span>Yathā yujjati, tathā gahetabbaṁ. </span></div><p><div class=verse-container id=pe4:5.16><span>Yathā na yujjati, tathā na gahetabbaṁ, addhā etaṁ bhagavatā na bhāsitaṁ, āyasmatā vā duggahitaṁ, yathā mahāpadese niddisitabbaṁ, bhagavatā yathābhūtaṁ desitaṁ, yo ca dhammo desito kusalo ca akusalo ca tassa dhammassa paccayo pariyesitabbo. </span></div><p><div class=verse-container id=pe4:5.17><span>Na hi paccayā vinā dhammo appaccayo uppajjati. </span></div><p><div class=verse-container id=pe4:5.18><span>Tattha ko ākāro pariyesanāya? </span></div><p><div class=verse-container id=pe4:6.1><span>Tattha tathārūpaṁ sahetu sappaccayaṁ soyaṁ dhammo vuttoti idaṁ vīmaṁsitabbaṁ. </span></div><p><div class=verse-container id=pe4:6.2><span>So ca paccayo tividho—</span></div><p><div class=verse-container id=pe4:6.3><span>mudu majjho adhimatto. </span></div><p><div class=verse-container id=pe4:6.4><span>Tattha mudumhi paccaye mududhammo gahetabbo, evaṁ satyesa paccayo duvidho paramparāpaccayo ca samanantarapaccayo ca. </span></div><p><div class=verse-container id=pe4:6.5><span>So paccayo mudutena byādhimattaṁ pariyesitabbaṁ. </span></div><p><div class=verse-container id=pe4:6.6><span>Kiṅkāraṇaṁ? </span></div><p><div class=verse-container id=pe4:6.7><span>Aññataropi paccayo aññehi paccayehi pariyattiṁ vā pāripūriṁ vā gacchati. </span></div><p><div class=verse-container id=pe4:6.8><span>Tattha yo dhammo desito, tassa dhammassa etena vā kāraṇena vā hetu pariyesitabbo. </span></div><p><div class=verse-container id=pe4:6.9><span>Yathā paccayo hetunā paccayena ca, so tassa dhammassa nissando pariyesitabbo. </span></div><p><div class=verse-container id=pe4:6.10><span>Yathā niddiṭṭho adhiṭṭhāne padhānaṁ pariyesati, so paccayo pariyesitabbo. </span></div><p><div class=verse-container id=pe4:6.11><span>Na hi mudussa dhammassa adhimatto nissando adhimattassa vā nissandassa mududhammo, atha mudussa mudu majjhāya majjho adhimattassa adhimatto yujjati, taṁ gahetabbaṁ, atha na yujjati na gahetabbaṁ. </span></div><p><div class=verse-container id=pe4:6.12><span>Yañca bhagavā ārabhati dhammaṁ desetuṁ, taṁyeva dhammaṁ majjhantapariyosānaṁ deseti, yathā suttādhiṭṭhāne dhammā ādimhi niddisati, taṁyeva bahu tassa suttassa pariyosānaṁ. </span></div><p><div class=verse-container id=pe4:6.13><span>Tassa hi dhammassa vasena taṁ suttaṁ hoti gāthā vā byākaraṇaṁ khuddakaṁ mahantaṁ vā, yathā pana duvidhā anurūpanti vā thapanā ca desanāthapanā. </span></div><p><div class=verse-container id=pe4:6.14><span>Rūpantipi dhammassa pariyesitabbā. </span></div><p><div class=verse-container id=pe4:6.15><span>Yathā ca bhagavatā pañcannaṁ indriyānaṁ saṁvaraṇaṁ desitaṁ taṇhāya niggahaṇatthaṁ icchāva hoti. </span></div><p><div class=verse-container id=pe4:6.16><span>Deseti yathā gopālakopame sutte aññehipi suttehi bhagavā bhāsati icchāva hoti majjhimanikāye vitakko ayaṁ bhagavato desanānurūpanti iti so dhammo aññesupi veyyākaraṇesu pariyesitabbo. </span></div><p><div class=verse-container id=pe4:6.17><span>Na hi ekaṁ hi sutte daṭṭhabbo. </span></div><p><div class=verse-container id=pe4:6.18><span>Yujjanaṁ taṁ gahetabbaṁ. </span></div><p><div class=verse-container id=pe4:7.1><span>Tattha katamaṁ anuññātaṁ? </span></div><p><div class=verse-container id=pe4:7.2><span>Yaṁ kiñci suttaṁ bhagavatā na bhāsitaṁ tañca suttesuyeva dissati, evametaṁ dhāretabbaṁ. </span></div><p><div class=verse-container id=pe4:7.3><span>Yathā asukena bhāsitanti, taṁ suttaṁ vīmaṁsitabbaṁ. </span></div><p><div class=verse-container id=pe4:7.4><span>Kiṁ nu kho imaṁ suttaṁ anuññātaṁ khamaṁ bhagavato udāhu nānuññātaṁ khamaṁ, kiñci rūpañca suttaṁ bhagavato anuññātaṁ khamaṁ kiñci rūpañca nānuññātaṁ khamaṁ? </span></div><p><div class=verse-container id=pe4:7.5><span>Yaṁ sabbaso anotāretvā dasabalo gocaraṁ deseti, taṁ sabbaṁ suttaṁ bhagavato nānuññātaṁ khamaṁ. </span></div><p><div class=verse-container id=pe4:7.6><span>Atthipi so sāvako dasabalānaṁ gocaraṁ jānāti odhiso anodhiso, taṁ pana balaṁ sabbaso na jānāti aññathā nāma savanena, yathā āyasmatā sāriputtena yena brāhmaṇo ovadito, tassa āyasmato natthi indriyabalavemattañāṇaṁ, tena puggalaparo parañca taṁ ajānanto sati uttarikaraṇīye uppādito, so bhagavatā apasādito. </span></div><p><div class=verse-container id=pe4:7.7><span>Yathāva āyasmā mahākassapo bhāgineyyaṁ ovadati anantariyasamannāgato iddhipāṭihīrena aṅguliyo adīpetvā yaṁ sabbesaṁ dhammānaṁ kammasamādānānaṁ hetuso ṭhānaso yathābhūtaṁ ñāṇaṁ, tassa āyasmato saṁvijjate, tena naṁ ovadati, taṁ bhagavā karoti. </span></div><p><div class=verse-container id=pe4:8.1><span>“Sacepi dasa pajjote, </span></div><p><div class=verse-container id=pe4:8.2><span>dhārayissasi kassapa; </span></div><p><div class=verse-container id=pe4:8.3><span>Neva dakkhati rūpāni, </span></div><p><div class=verse-container id=pe4:8.4><span>cakkhu tassa na vijjatī”ti. </span></div><p><div class=verse-container id=pe4:9.1><span>Api ca kho yathā dūto rājavacanena sattamanusāsati, evaṁ sesānugo aññātakaṁ ghosaṁ paresaṁ deseti. </span></div><p><div class=verse-container id=pe4:9.2><span>Anuññātakhamasuttaṁ gahetabbaṁ. </span></div><p><div class=verse-container id=pe4:9.3><span>Ananuññātakhamaṁ na gahetabbaṁ. </span></div><p><div class=verse-container id=pe4:10.1><span>Tattha katamo suttasaṅkaro? </span></div><p><div class=verse-container id=pe4:10.2><span>Pañcavidhaṁ suttaṁ, saṅkilesabhāgiyaṁ vāsanābhāgiyaṁ dassanabhāgiyaṁ bhāvanābhāgiyaṁ asekkhabhāgiyaṁ. </span></div><p><div class=verse-container id=pe4:10.3><span>Aññaṁ ārādheyya aññaṁ deseti aññassa ca suttassa atthaṁ aññamhi sutte niddisati. </span></div><p><div class=verse-container id=pe4:10.4><span>Suttassa vā hi anekākāraṁ atthaṁ niddisati. </span></div><p><div class=verse-container id=pe4:10.5><span>Ariyadhammasādhane atthaṁ vivarati. </span></div><p><div class=verse-container id=pe4:10.6><span>Vāsanābhāgiyassa atthaṁ dassanabhāgiyesu niddisati. </span></div><p><div class=verse-container id=pe4:10.7><span>Orambhāgiyānaṁ saṁyojanānaṁ atthaṁ uddhambhāgiyesu niddisati. </span></div><p><div class=verse-container id=pe4:10.8><span>Mudumajjhānaṁ indriyānaṁ adhimattesu suttesu niddisati. </span></div><p><div class=verse-container id=pe4:10.9><span>Iti ayaṁ suttaṁ sambhedaṁ hetunā ca nissandena ca phalena ca niddesena ca mudumajjhādhimattatāyapi ca atthena ca byañjanena ca yo sambhedo, ayaṁ vuccati suttasaṅkaro. </span></div><p><div class=verse-container id=pe4:10.10><span>Yo asambhedo, ayaṁ vuccati suttavicayo. </span></div><p><div class=verse-container id=pe4:11.1><span>Tatthāyaṁ uddānagāthā </span></div><p><div class=verse-container id=pe4:12.1><span>Purimānaṁ akkhaṇḍaṁ, </span></div><p><div class=verse-container id=pe4:12.2><span>yathābhūtassa paccayo; </span></div><p><div class=verse-container id=pe4:12.3><span>Nissando vāsanāsaddhi, </span></div><p><div class=verse-container id=pe4:12.4><span>anuññā suttasaṅkaro. </span></div><p><div class=verse-container id=pe4:13.1><span>Therassa mahākaccāyanassa suttavicayo nāma catutthabhūmi. </span></div><div class=flex-between><a href=/canon/en/pli/ms/sutta/kn/pe/pe0003.html>Previous</a><a href=/canon/en/pli/ms/sutta/kn/pe/pe0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>