<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0005.html>Previous</a><a href=/canon/en/pli/ms/sutta/kn/pe/pe0007.html>Next</a></div><p><div class=verse-container id=pe6:0.1><span>Peṭakopadesa </span></div><p><div class=verse-container id=pe6:0.2><span class=big-bold>6. Suttatthasamuccayabhūmi </span></div><p><div class=verse-container id=pe6:1.1><span>Buddhānaṁ bhagavantānaṁ sāsanaṁ tividhena saṅgahaṁ gacchati, khandhesu dhātūsu āyatanesu ca. </span></div><p><div class=verse-container id=pe6:1.2><span>Tattha pañcakkhandhā rūpakkhandho yāva viññāṇakkhandho. </span></div><p><div class=verse-container id=pe6:1.3><span>Dasa rūpaāyatanāni cakkhu rūpā ca yāva kāyo phoṭṭhabbā ca, ayaṁ rūpakkhandho. </span></div><p><div class=verse-container id=pe6:1.4><span>Tattha cha vedanākāyā vedanākkhandho cakkhusamphassajā vedanā yāva manosamphassajā vedanā, ayaṁ vedanākkhandho. </span></div><p><div class=verse-container id=pe6:1.5><span>Tattha cha saññākāyā saññākkhandho, rūpasaññā yāva dhammasaññā ime cha saññākāyā, ayaṁ saññākkhandho. </span></div><p><div class=verse-container id=pe6:1.6><span>Tattha cha cetanākāyā saṅkhārakkhandho, rūpasañcetanā yāva dhammasañcetanā ime cha cetanākāyā, ayaṁ saṅkhārakkhandho. </span></div><p><div class=verse-container id=pe6:1.7><span>Tattha cha viññāṇakāyā viññāṇakkhandho, cakkhuviññāṇaṁ yāva manoviññāṇaṁ ime cha viññāṇakāyā, ayaṁ viññāṇakkhandho. </span></div><p><div class=verse-container id=pe6:1.8><span>Ime pañcakkhandhā. </span></div><p><div class=verse-container id=pe6:2.1><span>Tesaṁ kā pariññā? </span></div><p><div class=verse-container id=pe6:2.2><span>Aniccaṁ dukkhaṁ saññā anattāti esā etesaṁ pariññā. </span></div><p><div class=verse-container id=pe6:2.3><span>Tattha katamo khandhattho? </span></div><p><div class=verse-container id=pe6:2.4><span>Samūhattho khandhattho, puñjattho khandhattho, rāsattho khandhattho. </span></div><p><div class=verse-container id=pe6:2.5><span>Taṁ yathā dabbakkhandho vanakkhandho dārukkhandho aggikkhandho udakakkhandho vāyukkhandho iti evaṁ khandhesu sabbasaṅgahova evaṁ khandhattho. </span></div><p><div class=verse-container id=pe6:3.1><span>Tattha aṭṭhārasa dhātuyo cakkhudhātu rūpadhātu cakkhuviññāṇadhātu …pe… </span></div><p><div class=verse-container id=pe6:3.2><span>manodhātu dhammadhātu manoviññāṇadhātu. </span></div><p><div class=verse-container id=pe6:3.3><span>Etāyo aṭṭhārasa dhātuyo. </span></div><p><div class=verse-container id=pe6:3.4><span>Tāsaṁ pariññā aniccaṁ dukkhaṁ saññā anattāti esā etāsaṁ pariññā. </span></div><p><div class=verse-container id=pe6:3.5><span>Tattha ko dhātuattho? </span></div><p><div class=verse-container id=pe6:3.6><span>Vuccate avayavattho dhātuattho. </span></div><p><div class=verse-container id=pe6:3.7><span>Avayavoti cakkhu no pasādo cakkhudhātu. </span></div><p><div class=verse-container id=pe6:3.8><span>Evaṁ pañcasu dhātūsu puna rāgavavacchedattho dhātuattho. </span></div><p><div class=verse-container id=pe6:3.9><span>Vavacchinnā hi cakkhudhātu. </span></div><p><div class=verse-container id=pe6:3.10><span>Evaṁ pañcasu punarāha ekantipakatyatthena dhātuatthoti vuccate. </span></div><p><div class=verse-container id=pe6:3.11><span>Taṁ yathā, pakatiyā ayaṁ puriso pittiko semhiko vātiko sannipātikoti evaṁ pakaticakkhudhātu dasannaṁ piyā ca sabbesu indriyesu …pe… </span></div><p><div class=verse-container id=pe6:3.12><span>visabhāgattho dhātuattho. </span></div><p><div class=verse-container id=pe6:4.1><span>Tattha dvādasāyatanāni katamāni? </span></div><p><div class=verse-container id=pe6:4.2><span>Cha ajjhattikāni cha bāhirāni. </span></div><p><div class=verse-container id=pe6:4.3><span>Cakkhāyatanaṁ yāva manāyatananti ajjhattikaṁ, rūpāyatanaṁ yāva dhammāyatananti bāhiraṁ. </span></div><p><div class=verse-container id=pe6:4.4><span>Etāni dvādasa āyatanāni. </span></div><p><div class=verse-container id=pe6:4.5><span>Etesaṁ kā pariññā? </span></div><p><div class=verse-container id=pe6:4.6><span>Aniccaṁ dukkhaṁ saññā anattāti, esā etesaṁ pariññā. </span></div><p><div class=verse-container id=pe6:4.7><span>Api ca dvidhā pariññā ñātapariññā ca pahānapariññā ca. </span></div><p><div class=verse-container id=pe6:4.8><span>Tattha ñātapariññā nāma aniccaṁ dukkhaṁ saññā anattāti, esā ñātapariññā. </span></div><p><div class=verse-container id=pe6:4.9><span>Pahānapariññā pana chandarāgappahānā, esā pahānapariññā. </span></div><p><div class=verse-container id=pe6:4.10><span>Tattha katamo āyatanattho? </span></div><p><div class=verse-container id=pe6:4.11><span>Vuccate ākārattho āyatanattho. </span></div><p><div class=verse-container id=pe6:4.12><span>Yathā suvaṇṇākaro dubbaṇṇākaro, yathā dvīhi tehi ākārehi te te gāvā uttiṭṭhanti. </span></div><p><div class=verse-container id=pe6:4.13><span>Evaṁ ete hi cittacetasikā gāvā uttiṭṭhanti kammakilesā dukkhadhammā ca. </span></div><p><div class=verse-container id=pe6:4.14><span>Punarāha āyadānattho āyatanattho. </span></div><p><div class=verse-container id=pe6:4.15><span>Yathā rañño āyadānehi āyo bhavati, evaṁ āyadānattho āyatanattho. </span></div><p><div class=verse-container id=pe6:5.1><span>Cattāri ariyasaccāni dukkhaṁ samudayo nirodho maggo ca. </span></div><p><div class=verse-container id=pe6:5.2><span>Dukkhaṁ yathā samāsena dhammācariyaṁ mānasañca, samudayo samāsena avijjā ca taṇhā ca, nirodho samāsena vijjā ca vimutti ca, maggo samāsena samatho ca vipassanā ca. </span></div><p><div class=verse-container id=pe6:6.1><span>Tattha sattatiṁsa bodhipakkhikā dhammā katame? </span></div><p><div class=verse-container id=pe6:6.2><span>Cattāro satipaṭṭhānā yāva ariyo aṭṭhaṅgiko maggo, evamete sattatiṁsa bodhipakkhikā dhammā. </span></div><p><div class=verse-container id=pe6:6.3><span>Ye dhammā atītānāgatapaccuppannānaṁ buddhānaṁ bhagavantānaṁ paccekabuddhānaṁ sāvakānaṁ ca nibbānāya saṁvattantīti, so maggo cattāro satipaṭṭhānā. </span></div><p><div class=verse-container id=pe6:6.4><span>Katame cattāro? </span></div><p><div class=verse-container id=pe6:6.5><span>Idha bhikkhu kāye kāyānupassī viharati, </span></div><p><div class=verse-container id=pe6:6.6><span>sammappadhānaṁ … </span></div><p><div class=verse-container id=pe6:6.7><span>iddhipādaṁ … </span></div><p><div class=verse-container id=pe6:6.8><span>indriyāni … </span></div><p><div class=verse-container id=pe6:6.9><span>balāni … </span></div><p><div class=verse-container id=pe6:6.10><span>tattha ko indriyattho? </span></div><p><div class=verse-container id=pe6:6.11><span>Indattho indriyattho, ādhipateyyattho indriyattho, pasādattho indriyattho, asādhāraṇaṁ kassa kiriyattho indriyattho; </span></div><p><div class=verse-container id=pe6:6.12><span>anavapariyattho balattho, thāmattho balattho, upādāyattho balattho, upatthambhanattho balattho. </span></div><p><div class=verse-container id=pe6:7.1><span>Tattha katame satta bojjhaṅgā? </span></div><p><div class=verse-container id=pe6:7.2><span>Satisambojjhaṅgo yāva upekkhāsambojjhaṅgo. </span></div><p><div class=verse-container id=pe6:7.3><span>Tattha katamo aṭṭhaṅgiko maggo? </span></div><p><div class=verse-container id=pe6:7.4><span>Sammādiṭṭhi yāva sammāsamādhi. </span></div><p><div class=verse-container id=pe6:7.5><span>Tattha aṭṭhaṅgiko maggoti khandho sīlakkhandho ca samādhikkhandho ca paññākkhandho ca. </span></div><p><div class=verse-container id=pe6:7.6><span>Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho. </span></div><p><div class=verse-container id=pe6:7.7><span>Yā ca sammāsati yo ca sammāvāyāmo yo ca sammāsamādhi, ayaṁ samādhikkhandho. </span></div><p><div class=verse-container id=pe6:7.8><span>Yo ca sammāsaṅkappo yā ca sammādiṭṭhi, ayaṁ paññākkhandho. </span></div><p><div class=verse-container id=pe6:7.9><span>Evaṁ tāyo tisso sikkhā. </span></div><p><div class=verse-container id=pe6:7.10><span>Evaṁ tīhākārehi dasa padāni …pe…. </span></div><p><div class=verse-container id=pe6:8.1><span>Tattha yogāvacaro sīlakkhandhe ṭhito dosaṁ akusalaṁ na upādiyati, dosānusayaṁ samūhanati, dosasallaṁ uddharati, dukkhavedanaṁ parijānāti, kāmadhātuṁ samatikkamati. </span></div><p><div class=verse-container id=pe6:8.2><span>Samādhikkhandhe ṭhito lobhaṁ akusalaṁ na upādiyati, rāgānusayaṁ samūhanati, lobhasallaṁ uddharati, sukhavedanaṁ parijānāti, rūpadhātuṁ samatikkamati. </span></div><p><div class=verse-container id=pe6:8.3><span>Paññākkhandhe ṭhito mohaṁ akusalaṁ na upādiyati, avijjānusayaṁ samūhanati, mohasallaṁ diṭṭhisallañca uddharati, adukkhamasukhavedanaṁ parijānāti, arūpadhātuṁ samatikkamati. </span></div><p><div class=verse-container id=pe6:8.4><span>Iti tīhi khandhehi tīṇi akusalamūlāni na upādiyati, cattāri sallāni uddharati, tisso vedanā parijānāti, tedhātukaṁ samatikkamati. </span></div><p><div class=verse-container id=pe6:9.1><span>Tattha katamā avijjā? </span></div><p><div class=verse-container id=pe6:9.2><span>Yaṁ catūsu ariyasaccesu aññāṇanti vitthārena yathā so pāṇasajjesu kathaṅkathā kātabbaṁ. </span></div><p><div class=verse-container id=pe6:9.3><span>Tattha katamaṁ viññāṇaṁ? </span></div><p><div class=verse-container id=pe6:9.4><span>Cha viññāṇakāyā vedanā saññā cetanā phasso manasikāro, idaṁ nāmaṁ. </span></div><p><div class=verse-container id=pe6:9.5><span>Tattha katamaṁ rūpaṁ? </span></div><p><div class=verse-container id=pe6:9.6><span>Cātumahābhūtikaṁ catunnaṁ mahābhūtānaṁ upādāyarūpassa paññattiṁ. </span></div><p><div class=verse-container id=pe6:9.7><span>Iti purimakañca nāmaṁ idañca rūpaṁ tadubhayaṁ nāmarūpanti vuccati. </span></div><p><div class=verse-container id=pe6:9.8><span>Tattha chaḷāyatananti cha ajjhattikāni āyatanāni, cakkhu ajjhattikaṁ āyatanaṁ yāva mano ajjhattikaṁ āyatanaṁ. </span></div><p><div class=verse-container id=pe6:9.9><span>Phassoti cha phassakāyā cakkhusamphasso yāva manosamphassoti phasso. </span></div><p><div class=verse-container id=pe6:9.10><span>Cha vedanākāyā vedanā. </span></div><p><div class=verse-container id=pe6:9.11><span>Taṇhāti cha taṇhākāyā taṇhā. </span></div><p><div class=verse-container id=pe6:9.12><span>Upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānanti upādānaṁ. </span></div><p><div class=verse-container id=pe6:9.13><span>Bhavoti tayo bhavā kāmabhavo rūpabhavo arūpabhavo. </span></div><p><div class=verse-container id=pe6:9.14><span>Tattha katamā jāti? </span></div><p><div class=verse-container id=pe6:9.15><span>Yā paṭhamaṁ khandhānaṁ paṭhamaṁ dhātūnaṁ paṭhamaṁ āyatanānaṁ uppatti jāti sañjāti okkanti abhinibbatti khandhānaṁ pātubhāvo, ayaṁ jāti. </span></div><p><div class=verse-container id=pe6:9.16><span>Tattha katamā jarā? </span></div><p><div class=verse-container id=pe6:9.17><span>Jarā nāma yaṁ taṁ khaṇḍiccaṁ pāliccaṁ valittacatā pavivittaṁ catunnaṁ mahābhūtānaṁ vivaṇṇataṁ bhaggo taṁ jarā hīyanā pahīyanā āyuno hāni saṁhāni indriyānaṁ paribhedo upanāho paripāko, ayaṁ jarā. </span></div><p><div class=verse-container id=pe6:9.18><span>Tattha katamaṁ maraṇaṁ? </span></div><p><div class=verse-container id=pe6:9.19><span>Maraṇaṁ nāma yaṁ tasmiṁ tasmiṁ sattanikāye tesaṁ tesaṁ sattānaṁ cuti cavanatā maraṇaṁ kālaṅkiriyā uddhumātakānaṁ bhedo kāyassa jīvitindriyassa upacchedo, idaṁ maraṇaṁ. </span></div><p><div class=verse-container id=pe6:9.20><span>Iti purimikā ca jarā idañca maraṇaṁ tadubhayaṁ jarāmaraṇaṁ. </span></div><p><div class=verse-container id=pe6:10.1><span>Tattha andhakāratimisā yathābhūtaṁ appajānanalakkhaṇā avijjā saṅkhārānaṁ padaṭṭhānaṁ. </span></div><p><div class=verse-container id=pe6:10.2><span>Abhisaṅkharaṇalakkhaṇā saṅkhārā, upacayapunabbhavābhiropanapaccupaṭṭhānā. </span></div><p><div class=verse-container id=pe6:10.3><span>Te viññāṇassa padaṭṭhānaṁ. </span></div><p><div class=verse-container id=pe6:10.4><span>Vatthu saviññattilakkhaṇaṁ viññāṇaṁ, taṁ nāmarūpassa padaṭṭhānaṁ. </span></div><p><div class=verse-container id=pe6:10.5><span>Anekasannissayalakkhaṇaṁ nāmarūpaṁ, taṁ saḷāyatanassa padaṭṭhānaṁ. </span></div><p><div class=verse-container id=pe6:10.6><span>Indriyavavatthāpanalakkhaṇaṁ saḷāyatanaṁ, taṁ phassassa padaṭṭhānaṁ. </span></div><p><div class=verse-container id=pe6:10.7><span>Sannipātalakkhaṇo phasso, so vedanāya padaṭṭhānaṁ. </span></div><p><div class=verse-container id=pe6:10.8><span>Anubhavanalakkhaṇā vedanā, sā taṇhāya padaṭṭhānaṁ. </span></div><p><div class=verse-container id=pe6:10.9><span>Ajjhosānalakkhaṇā taṇhā, sā upādānassa padaṭṭhānaṁ. </span></div><p><div class=verse-container id=pe6:10.10><span>Ādānaparihananalakkhaṇaṁ upādānaṁ, taṁ bhavassa padaṭṭhānaṁ. </span></div><p><div class=verse-container id=pe6:10.11><span>Nānāgativikkhepalakkhaṇo bhavo, so jātiyā padaṭṭhānaṁ. </span></div><p><div class=verse-container id=pe6:10.12><span>Khandhānaṁ pātubhāvalakkhaṇā jāti, sā jarāya padaṭṭhānaṁ. </span></div><p><div class=verse-container id=pe6:10.13><span>Upanayaparipākalakkhaṇā jarā, sā maraṇassa padaṭṭhānaṁ. </span></div><p><div class=verse-container id=pe6:10.14><span>Āyukkhayajīvitauparodhalakkhaṇaṁ maraṇaṁ, taṁ dukkhassa padaṭṭhānaṁ. </span></div><p><div class=verse-container id=pe6:10.15><span>Kāyasampīḷanalakkhaṇaṁ dukkhaṁ, taṁ domanassassa padaṭṭhānaṁ. </span></div><p><div class=verse-container id=pe6:10.16><span>Cittasampīḷanalakkhaṇaṁ domanassaṁ, taṁ sokassa padaṭṭhānaṁ. </span></div><p><div class=verse-container id=pe6:10.17><span>Socanalakkhaṇo soko, so paridevassa padaṭṭhānaṁ. </span></div><p><div class=verse-container id=pe6:10.18><span>Vacīnicchāraṇalakkhaṇo paridevo, so upāyāsassa padaṭṭhānaṁ. </span></div><p><div class=verse-container id=pe6:10.19><span>Ye āyāsā te upāyāsā. </span></div><p><div class=verse-container id=pe6:11.1><span>Nava padāni yattha sabbo akusalapakkho saṅgahaṁ samosaraṇaṁ gacchati. </span></div><p><div class=verse-container id=pe6:11.2><span>Katamāni nava padāni? </span></div><p><div class=verse-container id=pe6:11.3><span>Dve mūlakilesā, tīṇi akusalamūlāni, cattāro vipallāsā. </span></div><p><div class=verse-container id=pe6:11.4><span>Tattha dve mūlakilesā avijjā ca bhavataṇhā ca, tīṇi akusalamūlāni lobho doso moho ca. </span></div><p><div class=verse-container id=pe6:11.5><span>Cattāro vipallāsā—</span></div><p><div class=verse-container id=pe6:11.6><span>“anicce niccan”ti saññāvipallāso cittavipallāso diṭṭhivipallāso, “dukkhe sukhan”ti saññāvipallāso cittavipallāso diṭṭhivipallāso, “anattani attā”ti saññāvipallāso cittavipallāso diṭṭhivipallāso, “asubhe subhan”ti saññāvipallāso cittavipallāso diṭṭhivipallāso. </span></div><p><div class=verse-container id=pe6:12.1><span>Tattha avijjā nāma catūsu ariyasaccesu yathābhūtaṁ aññāṇaṁ, ayaṁ avijjā. </span></div><p><div class=verse-container id=pe6:12.2><span>Bhavataṇhā nāma yo bhavesu rāgo sārāgo icchā mucchā patthanā nandī ajjhosānaṁ apariccāgo, ayaṁ bhavataṇhā. </span></div><p><div class=verse-container id=pe6:13.1><span>Tattha katamo lobho akusalamūlaṁ? </span></div><p><div class=verse-container id=pe6:13.2><span>Lobho nāma so tesu tesu paravatthūsu paradabbesu paraṭṭhānesu parasāpateyyesu parapariggahitesu lobho lubbhanā icchā mucchā patthanā nandī ajjhosānaṁ apariccāgo, ayaṁ lobho akusalamūlaṁ. </span></div><p><div class=verse-container id=pe6:13.3><span>Kassetaṁ mūlaṁ? </span></div><p><div class=verse-container id=pe6:13.4><span>Lobho lobhajassa akusalassa kāyakammassa vacīkammassa manokammassa ca, tathā yathā taṁsampayuttānaṁ cittacetasikānaṁ dhammānaṁ mūlaṁ. </span></div><p><div class=verse-container id=pe6:14.1><span>Tattha katamo doso akusalamūlaṁ? </span></div><p><div class=verse-container id=pe6:14.2><span>So sattesu āghāto akkhanti appaccayo byāpādo padoso anatthakāmatā cetaso paṭighāto, ayaṁ doso akusalamūlaṁ. </span></div><p><div class=verse-container id=pe6:15.1><span>Kassetaṁ mūlaṁ? </span></div><p><div class=verse-container id=pe6:15.2><span>Dosajassa kāyakammassa vacīkammassa manokammassa sampayuttānañca cittacetasikānaṁ dhammānaṁ mūlaṁ. </span></div><p><div class=verse-container id=pe6:16.1><span>Tattha katamo moho akusalamūlaṁ? </span></div><p><div class=verse-container id=pe6:16.2><span>Yaṁ catūsu ariyasaccesu anabhisamayo asampajjaggāho appaṭivedho moho muyhanā sammoho sammuyhanā avijjā tamo andhakāro āvaraṇaṁ nīvaraṇaṁ chadanaṁ acchadanaṁ apasacchāgamanaṁ kusalānaṁ dhammānaṁ, ayaṁ moho akusalamūlaṁ. </span></div><p><div class=verse-container id=pe6:17.1><span>Kassetaṁ mūlaṁ? </span></div><p><div class=verse-container id=pe6:17.2><span>Mohajassa akusalassa kāyakammassa vacīkammassa manokammassa ca taṁsampayuttakānañca cittacetasikānaṁ dhammānaṁ mūlaṁ. </span></div><p><div class=verse-container id=pe6:18.1><span>Tattha vipallāsā jānitabbā, vipallāsānaṁ vatthu jānitabbaṁ. </span></div><p><div class=verse-container id=pe6:18.2><span>Yaṁ vipallāsaṁ siyā, taṁ jānitabbaṁ. </span></div><p><div class=verse-container id=pe6:18.3><span>Tattha eko vipallāso tīṇi vipallāsāni cattāri vipallāsavatthūni. </span></div><p><div class=verse-container id=pe6:18.4><span>Katamo eko vipallāso ca, yena paṭipakkhena vipallāsitaṁ gaṇhāti? </span></div><p><div class=verse-container id=pe6:18.5><span>“Anicce niccan”ti, “dukkhe sukhan”ti, “anattani attā”ti, “asubhe subhan”ti, ayaṁ eko vipallāso. </span></div><p><div class=verse-container id=pe6:19.1><span>Katamāni cattāri vipallāsavatthūni? </span></div><p><div class=verse-container id=pe6:19.2><span>Kāyo vedanā cittaṁ dhammā ca. </span></div><p><div class=verse-container id=pe6:19.3><span>Imāni cattāri vipallāsavatthūni. </span></div><p><div class=verse-container id=pe6:20.1><span>Katamāni tīṇi vipallāsāni? </span></div><p><div class=verse-container id=pe6:20.2><span>Saññā cittaṁ diṭṭhi ca. </span></div><p><div class=verse-container id=pe6:20.3><span>Imāni tīṇi vipallāsāni. </span></div><p><div class=verse-container id=pe6:21.1><span>Tattha manāpike vatthumhi indriyavatthe vaṇṇāyatane vā yo nimittassa uggāho, ayaṁ saññāvipallāso. </span></div><p><div class=verse-container id=pe6:21.2><span>Tattha viparītacittassa vatthumhi sati viññatti, ayaṁ cittavipallāso. </span></div><p><div class=verse-container id=pe6:21.3><span>Tattha viparītacittassa tamhi rūpe “asubhe subhan”ti yā khanti ruci upekkhanā nicchayo diṭṭhi nidassanaṁ santīraṇā, ayaṁ diṭṭhivipallāso. </span></div><p><div class=verse-container id=pe6:21.4><span>Tattha vatthubhedena kāyesu dvādasa vipallāsā bhavanti. </span></div><p><div class=verse-container id=pe6:21.5><span>Tayo kāye tayo vedanāya tayo citte tayo dhamme, cattāro saññāvipallāsā cattāro cittavipallāsā cattāro diṭṭhivipallāsā, āyatanūpacayato cakkhuviññāṇasaññāsamaṅgissa rūpesu dvādasa vipallāsā yāva mano saññāsamaṅgissa, dhammesu dvādasa vipallāsā cha dvādasakā cattāri vipallāsā bhavanti. </span></div><p><div class=verse-container id=pe6:21.6><span>Ārammaṇanānattato hi aparimitasaṅkheyyānaṁ sattānaṁ aparimitamasaṅkheyyā vipallāsā bhavanti hīnukkaṭṭhamajjhimatāya. </span></div><p><div class=verse-container id=pe6:22.1><span>Tattha pañcakkhandhā cattāri attabhāvavatthūni bhavanti. </span></div><p><div class=verse-container id=pe6:22.2><span>Yo rūpakkhandho, so kāyo attabhāvavatthu. </span></div><p><div class=verse-container id=pe6:22.3><span>Yo vedanākkhandho, so vedanā attabhāvavatthu. </span></div><p><div class=verse-container id=pe6:22.4><span>Yo saññākkhandho ca saṅkhārakkhandho ca, te dhammā attabhāvavatthu. </span></div><p><div class=verse-container id=pe6:22.5><span>Yo viññāṇakkhandho, so cittaṁ attabhāvavatthu. </span></div><p><div class=verse-container id=pe6:22.6><span>Iti pañcakkhandhā cattāri attabhāvavatthūni. </span></div><p><div class=verse-container id=pe6:22.7><span>Tattha kāye “asubhe subhan”ti. </span></div><p><div class=verse-container id=pe6:22.8><span>Vipallāso bhavati. </span></div><p><div class=verse-container id=pe6:22.9><span>Evaṁ vedanāsu … </span></div><p><div class=verse-container id=pe6:22.10><span>citte … </span></div><p><div class=verse-container id=pe6:22.11><span>dhammesu ca attavipallāso bhavati. </span></div><p><div class=verse-container id=pe6:22.12><span>Tattha catunnaṁ vipallāsānaṁ samugghātanatthaṁ bhagavā cattāro satipaṭṭhāne deseti paññapeti kāye kāyānupassī viharato “asubhe subhan”ti. </span></div><p><div class=verse-container id=pe6:22.13><span>Vipallāsaṁ samugghāteti, evaṁ vedanāsu, citte, dhammesu ca kātabbaṁ. </span></div><p><div class=verse-container id=pe6:23.1><span>Tattha andhakāratimisā appaṭivedhalakkhaṇā avijjā, tassā vipallāsapadaṭṭhānaṁ. </span></div><p><div class=verse-container id=pe6:23.2><span>Ajjhosānalakkhaṇā taṇhā, tassā piyarūpasātarūpaṁ padaṭṭhānaṁ. </span></div><p><div class=verse-container id=pe6:23.3><span>Attāsayavañcanālakkhaṇo lobho, tassa adinnādānaṁ padaṭṭhānaṁ. </span></div><p><div class=verse-container id=pe6:23.4><span>Idha vivādalakkhaṇo doso, tassa pāṇātipāto padaṭṭhānaṁ. </span></div><p><div class=verse-container id=pe6:23.5><span>Vatthuvippaṭipattilakkhaṇo moho, tassa micchāpaṭipatti padaṭṭhānaṁ. </span></div><p><div class=verse-container id=pe6:23.6><span>Saṅkhatānaṁ dhammānaṁ avināsaggahaṇalakkhaṇā niccasaññā, tassā sabbasaṅkhārā padaṭṭhānaṁ. </span></div><p><div class=verse-container id=pe6:23.7><span>Sāsavaphassopagamanalakkhaṇā sukhasaññā, tassā mamaṅkāro padaṭṭhānaṁ. </span></div><p><div class=verse-container id=pe6:23.8><span>Dhammesu upagamanalakkhaṇā attasaññā, tassā ahaṅkāro padaṭṭhānaṁ. </span></div><p><div class=verse-container id=pe6:23.9><span>Vaṇṇasaṅgahaṇalakkhaṇā subhasaññā, tassā indriyaasaṁvaro padaṭṭhānaṁ. </span></div><p><div class=verse-container id=pe6:23.10><span>Etehi navahi padehi uddiṭṭhehi sabbo akusalapakkho niddiṭṭho bhavati, so ca kho bahussutena sakkā jānituṁ no appassutena, paññavatā no duppaññena, yuttena no ayuttena. </span></div><p><div class=verse-container id=pe6:24.1><span>Nava padāni kusalāni yattha sabbo kusalapakkho saṅgaho samosaraṇaṁ gacchanti. </span></div><p><div class=verse-container id=pe6:24.2><span>Katamāni nava padāni? </span></div><p><div class=verse-container id=pe6:24.3><span>Samatho vipassanā alobho adoso amoho aniccasaññā dukkhasaññā anattasaññā asubhasaññā ca. </span></div><p><div class=verse-container id=pe6:25.1><span>Tattha katamo samatho? </span></div><p><div class=verse-container id=pe6:25.2><span>Yā cittassa ṭhiti saṇṭhiti avaṭṭhiti ṭhānaṁ paṭṭhānaṁ upaṭṭhānaṁ samādhi samādhānaṁ avikkhepo avippaṭisāro vūpasamo mānaso ekaggaṁ cittassa, ayaṁ samatho. </span></div><p><div class=verse-container id=pe6:26.1><span>Tattha katamā vipassanā? </span></div><p><div class=verse-container id=pe6:26.2><span>Khandhesu vā dhātūsu vā āyatanesu vā nāmarūpesu vā paṭiccasamuppādesu vā paṭiccasamuppannesu vā dhammesu dukkhesu vā samudayesu vā nirodhe vā magge vā kusalākusalesu vā dhammesu sāvajjaanavajjesu vā kaṇhasukkesu vā sevitabbaasevitabbesu vā so yathābhūtaṁ vicayo pavicayo vīmaṁsā paravīmaṁsā gāhanā aggāhanā pariggāhanā cittena paricitanā tulanā upaparikkhā ñāṇaṁ vijjā vā cakkhu buddhi medhā paññā obhāso āloko ābhā pabhā khaggo nārāco dhammavicayasambojjhaṅgo sammādiṭṭhi maggaṅgaṁ, ayaṁ vipassanā. </span></div><p><div class=verse-container id=pe6:26.3><span>Tenesā vipassanā iti vuccati vividhā vā esā vipassanāti, tasmā esā vipassanāti vuccati. </span></div><p><div class=verse-container id=pe6:26.4><span>Dvidhā cesā hi vipassanā dhammavipassanāti vuccati, dvidhā imāya passati subhañca asubhañca kaṇhañca sukkañca sevitabbañca asevitabbañca kammañca vipākañca bandhañca vimokkhañca ācayañca apacayañca pavattiñca nivattiñca saṅkilesañca vodānañca, evaṁ vipassanāti vuccati. </span></div><p><div class=verse-container id=pe6:26.5><span>Atha vā viiti upasaggo passanāti attho tasmā vipassanāti vuccate, ayaṁ vipassanā. </span></div><p><div class=verse-container id=pe6:27.1><span>Tattha dve rogā sattānaṁ avijjā ca bhavataṇhā ca, etesaṁ dvinnaṁ rogānaṁ nighātāya bhagavatā dve bhesajjāni vuttāni samatho ca vipassanā ca. </span></div><p><div class=verse-container id=pe6:27.2><span>Imāni dve bhesajjāni paṭisevento dve aroge sacchikaroti rāgavirāgaṁ cetovimuttiṁ avijjāvirāgañca paññāvimuttiṁ. </span></div><p><div class=verse-container id=pe6:27.3><span>Tattha taṇhārogassa samatho bhesajjaṁ, rāgavirāgā cetovimutti arogaṁ. </span></div><p><div class=verse-container id=pe6:27.4><span>Avijjārogassa vipassanābhesajjaṁ avijjāvirāgā paññāvimutti arogaṁ. </span></div><p><div class=verse-container id=pe6:27.5><span>Evañhi bhagavā cāha, “dve dhammā pariññeyyā nāmañca rūpañca, dve dhammā pahātabbā avijjā ca bhavataṇhā ca, dve dhammā bhāvetabbā samatho ca vipassanā ca, dve dhammā sacchikātabbā vijjā ca vimutti cā”ti. </span></div><p><div class=verse-container id=pe6:27.6><span>Tattha samathaṁ bhāvento rūpaṁ parijānāti, rūpaṁ parijānanto taṇhaṁ pajahati, taṇhaṁ pajahanto rāgavirāgā cetovimuttiṁ sacchikaroti, vipassanaṁ bhāvento nāmaṁ parijānāti, nāmaṁ parijānanto avijjaṁ pajahati, avijjaṁ pajahanto avijjāvirāgā paññāvimuttiṁ sacchikaroti. </span></div><p><div class=verse-container id=pe6:27.7><span>Yadā bhikkhuno dve dhammā pariññātā bhavanti nāmañca rūpañca, tathāssa dve dhammā pahīnā bhavanti avijjā ca bhavataṇhā ca. </span></div><p><div class=verse-container id=pe6:27.8><span>Dve dhammā bhāvitā bhavanti samatho ca vipassanā ca, dve dhammā sacchikātabbā bhavanti vijjā ca vimutti ca. </span></div><p><div class=verse-container id=pe6:27.9><span>Ettāvatā bhikkhu katakicco bhavati. </span></div><p><div class=verse-container id=pe6:27.10><span>Esā sopādisesā nibbānadhātu. </span></div><p><div class=verse-container id=pe6:27.11><span>Tassa āyupariyādānā jīvitindriyassa uparodhā idañca dukkhaṁ nirujjhati, aññañca dukkhaṁ na uppajjati. </span></div><p><div class=verse-container id=pe6:27.12><span>Tattha yo imesaṁ khandhānaṁ dhātuāyatanānaṁ nirodho vūpasamo aññesañca khandhadhātuāyatanānaṁ appaṭisandhi apātubhāvo, ayaṁ anupādisesā nibbānadhātu. </span></div><p><div class=verse-container id=pe6:28.1><span>Tattha katamaṁ alobho kusalamūlaṁ? </span></div><p><div class=verse-container id=pe6:28.2><span>Yaṁdhātuko alobho alubbhanā alubbhitattaṁ anicchā apatthanā akantā anajjhosānaṁ. </span></div><p><div class=verse-container id=pe6:28.3><span>Ayaṁ alobho kusalamūlaṁ. </span></div><p><div class=verse-container id=pe6:28.4><span>Kassetaṁ mūlaṁ? </span></div><p><div class=verse-container id=pe6:28.5><span>Alobhajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span></div><p><div class=verse-container id=pe6:28.6><span>Atha vā ariyo aṭṭhaṅgiko maggo kusalanti vuccati, so tiṇṇaṁ maggaṅgānaṁ mūlaṁ. </span></div><p><div class=verse-container id=pe6:28.7><span>Katamesaṁ tiṇṇaṁ, sammāsaṅkappassa sammāvāyāmassa sammāsamādhissa ca imesaṁ mūlanti, tasmā kusalamūlanti vuccati. </span></div><p><div class=verse-container id=pe6:29.1><span>Tattha katamaṁ adoso kusalamūlaṁ? </span></div><p><div class=verse-container id=pe6:29.2><span>Yā sattesu vā saṅkhāresu vā anaghāto appaṭighāto abyāpatti abyāpādo adoso mettā mettāyanā atthakāmatā hitakāmatā cetaso pasādo, ayaṁ adoso kusalamūlaṁ. </span></div><p><div class=verse-container id=pe6:29.3><span>Kassetaṁ mūlaṁ? </span></div><p><div class=verse-container id=pe6:29.4><span>Adosajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span></div><p><div class=verse-container id=pe6:29.5><span>Atha vā tiṇṇaṁ maggaṅgānaṁ mūlaṁ. </span></div><p><div class=verse-container id=pe6:29.6><span>Katamesaṁ tiṇṇaṁ? </span></div><p><div class=verse-container id=pe6:29.7><span>Sammāvācāya sammākammantassa sammāājīvassa ca imesaṁ tiṇṇaṁ maggaṅgānaṁ mūlaṁ, tasmā kusalamūlanti vuccati. </span></div><p><div class=verse-container id=pe6:30.1><span>Tattha katamaṁ amoho kusalamūlaṁ? </span></div><p><div class=verse-container id=pe6:30.2><span>Yaṁ catūsu ariyasaccesu yathābhūtaṁ ñāṇadassanaṁ abhisamayo sammā ca paccāgamo paṭivedho amoho asammuyhanā asammoho vijjāpakāso āloko anāvaraṇaṁ sekkhānaṁ kusalānaṁ dhammānaṁ, ayaṁ amoho kusalamūlaṁ. </span></div><p><div class=verse-container id=pe6:30.3><span>Kassetaṁ mūlaṁ? </span></div><p><div class=verse-container id=pe6:30.4><span>Amohajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span></div><p><div class=verse-container id=pe6:30.5><span>Atha vā dvinnaṁ maggaṅgānaṁ etaṁ mūlaṁ. </span></div><p><div class=verse-container id=pe6:30.6><span>Katamesaṁ dvinnaṁ? </span></div><p><div class=verse-container id=pe6:30.7><span>Sammādiṭṭhiyā ca sammāsatiyā ca imesaṁ dvinnaṁ maggaṅgānaṁ mūlaṁ, tasmā kusalamūlanti vuccati. </span></div><p><div class=verse-container id=pe6:31.1><span>Evaṁ imesaṁ tīhi kusalamūlehi aṭṭhaṅgiko maggo yojetabbo. </span></div><p><div class=verse-container id=pe6:32.1><span>Tattha katamā aniccasaññā? </span></div><p><div class=verse-container id=pe6:32.2><span>“Sabbe saṅkhārā uppādavayadhammino”ti ca yā saññā sañjānanā vavatthapanā uggāho, ayaṁ aniccasaññā. </span></div><p><div class=verse-container id=pe6:32.3><span>Tassā ko nissando? </span></div><p><div class=verse-container id=pe6:32.4><span>Aniccasaññāya bhāvitāya bahulīkatāya aṭṭhasu lokadhammesu cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span></div><p><div class=verse-container id=pe6:33.1><span>Tattha katamā dukkhasaññā? </span></div><p><div class=verse-container id=pe6:33.2><span>“Sabbe saṅkhārā dukkhā”ti yā saññā sañjānanā vavatthapanā uggāho, ayaṁ dukkhasaññā. </span></div><p><div class=verse-container id=pe6:33.3><span>Tassā ko nissando? </span></div><p><div class=verse-container id=pe6:33.4><span>Dukkhasaññāya bhāvitāya bahulīkatāya ālasse sampamāde vimhaye ca cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span></div><p><div class=verse-container id=pe6:34.1><span>Tattha katamā anattasaññā? </span></div><p><div class=verse-container id=pe6:34.2><span>“Sabbesu dhammesu anattā”ti yā saññā sañjānanā vavatthapanā uggāho, ayaṁ anattasaññā. </span></div><p><div class=verse-container id=pe6:34.3><span>Tassā ko nissando, anattasaññāya bhāvitāya bahulīkatāya ahaṅkāro cittaṁ nānusandhati na sandhati, mamaṅkāro na saṇṭhahati, upekkhā vā paṭikkūlatā vā saṇṭhahati, ayamassā nissando. </span></div><p><div class=verse-container id=pe6:35.1><span>Tattha katamā asubhasaññā? </span></div><p><div class=verse-container id=pe6:35.2><span>“Satta saṅkhārā asubhā”ti yā saññā sañjānanā vavatthapanā uggāho, ayaṁ asubhasaññā. </span></div><p><div class=verse-container id=pe6:35.3><span>Tassā ko nissando? </span></div><p><div class=verse-container id=pe6:35.4><span>Asubhasaññāya bhāvitāya bahulīkatāya subhanimitte cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span></div><p><div class=verse-container id=pe6:36.1><span>Tattha pañcannaṁ khandhānaṁ pariññā bhagavatā desitā, yo tattha asubhasaññā rūpakkhandhassa pariññattaṁ, dukkhasaññā vedanākkhandhassa pariññattaṁ, anattasaññā saññākkhandhassa saṅkhārakkhandhassa pariññattaṁ, aniccasaññā viññāṇakkhandhassa pariññattaṁ. </span></div><p><div class=verse-container id=pe6:36.2><span>Tattha samathena taṇhaṁ samugghāteti, vipassanāya avijjaṁ samugghāteti, adosena dosaṁ samugghāteti, amohena mohaṁ samugghāteti, aniccasaññāya niccasaññaṁ samugghāteti, dukkhasaññāya sukhasaññaṁ samugghāteti, anattasaññāya attasaññaṁ samugghāteti, asubhasaññāya subhasaññaṁ samugghāteti. </span></div><p><div class=verse-container id=pe6:37.1><span>Cittavikkhepapaṭisaṁharaṇalakkhaṇo samatho, tassa jhānāni padaṭṭhānaṁ. </span></div><p><div class=verse-container id=pe6:37.2><span>Sabbadhammaṁ yathābhūtaṁ paṭivedhalakkhaṇā vipassanā, tassā sabbaneyyaṁ padaṭṭhānaṁ. </span></div><p><div class=verse-container id=pe6:37.3><span>Icchāpaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ. </span></div><p><div class=verse-container id=pe6:37.4><span>Abyāpādalakkhaṇo adoso, tassa pāṇātipātā veramaṇī padaṭṭhānaṁ. </span></div><p><div class=verse-container id=pe6:37.5><span>Vatthuappaṭihatalakkhaṇo amoho, tassa sammāpaṭipatti padaṭṭhānaṁ. </span></div><p><div class=verse-container id=pe6:37.6><span>Saṅkhatānaṁ dhammānaṁ vināsaggahaṇalakkhaṇā aniccasaññā, tassā udayabbayo padaṭṭhānaṁ. </span></div><p><div class=verse-container id=pe6:37.7><span>Sāsavaphassasañjānanalakkhaṇā dukkhasaññā, tassā vedanā padaṭṭhānaṁ. </span></div><p><div class=verse-container id=pe6:37.8><span>Sabbadhammaanupagamanalakkhaṇā anattasaññā, tassā dhammasaññā padaṭṭhānaṁ. </span></div><p><div class=verse-container id=pe6:37.9><span>Vinīlakavipubbakauddhumātakasamuggahaṇalakkhaṇā asubhasaññā, tassā nibbidā padaṭṭhānaṁ. </span></div><p><div class=verse-container id=pe6:37.10><span>Imesu navasu padesu upadiṭṭhesu sabbo kusalapakkho upadiṭṭho bhavati, so ca bahussutena sakkā jānituṁ no appassutena, paññavatā no duppaññena, yuttena no ayuttenāti. </span></div><p><div class=verse-container id=pe6:38.1><span>Tattha niccasaññādhimuttassa aparāparaṁ cittaṁ paṇāmento satimapaccavekkhato aniccasaññā na upaṭṭhāti, pañcasu kāmaguṇesu sukhassādādhimuttassa iriyāpathassa agatimapaccavekkhato dukkhasaññā na upaṭṭhāti, khandhadhātuāyatanesu attādhimuttassa nānādhātuanekadhātuvinibbhogamapaccavekkhato anattasaññā na upaṭṭhāti, vaṇṇasaṇṭhānābhiratassa kāye subhādhimuttassa ca vippaṭicchannā asubhasaññā na upaṭṭhāti. </span></div><p><div class=verse-container id=pe6:39.1><span>Avippaṭisāralakkhaṇā saddhā, saddahanā paccupaṭṭhānaṁ. </span></div><p><div class=verse-container id=pe6:39.2><span>Tassa cattāri sotāpattiyaṅgāni padaṭṭhānaṁ. </span></div><p><div class=verse-container id=pe6:39.3><span>Evañhi vuttaṁ bhagavatā saddhindriyaṁ bhikkhave, kuhiṁ daṭṭhabbaṁ, catūsu sotāpattiyaṅgesu kusalesu dhammesu. </span></div><p><div class=verse-container id=pe6:40.1><span>Sūrāapaṭikkhepanalakkhaṇaṁ vīriyindriyaṁ, vīriyindriyārambho paccupaṭṭhānaṁ. </span></div><p><div class=verse-container id=pe6:40.2><span>Tassa atītā cattāro sammappadhānā padaṭṭhānaṁ. </span></div><p><div class=verse-container id=pe6:40.3><span>Yathā vuttaṁ bhagavatā vīriyindriyaṁ, bhikkhave, kuhiṁ daṭṭhabbaṁ, catūsu sammappadhānesu. </span></div><p><div class=verse-container id=pe6:41.1><span>Sati saraṇalakkhaṇā, asammohapaccupaṭṭhānā. </span></div><p><div class=verse-container id=pe6:41.2><span>Tassa atītā cattāro satipaṭṭhānā padaṭṭhānaṁ. </span></div><p><div class=verse-container id=pe6:41.3><span>Yathā vuttaṁ bhagavatā satindriyaṁ bhikkhave, kuhiṁ daṭṭhabbaṁ, catūsu satipaṭṭhānesu. </span></div><p><div class=verse-container id=pe6:42.1><span>Ekaggalakkhaṇo samādhi, avikkhepapaccupaṭṭhāno, tassa cattāri ñāṇāni padaṭṭhānaṁ. </span></div><p><div class=verse-container id=pe6:42.2><span>Yathā vuttaṁ bhagavatā samādhindriyaṁ, bhikkhave, kuhiṁ daṭṭhabbaṁ, catūsu jhānesu. </span></div><p><div class=verse-container id=pe6:43.1><span>Pajānanalakkhaṇā paññā, bhūtatthasantīraṇā paccupaṭṭhānā, tassa cattāri ariyasaccāni padaṭṭhānaṁ. </span></div><p><div class=verse-container id=pe6:43.2><span>Yathā vuttaṁ bhagavatā paññindriyaṁ, bhikkhave, kuhiṁ daṭṭhabbaṁ, catūsu ariyasaccesu. </span></div><p><div class=verse-container id=pe6:44.1><span>Cattāri cakkāni patirūpadesavāso cakkaṁ, sappurisūpanissayo cakkaṁ, attasammāpaṇidhānaṁ cakkaṁ, pubbe katapuññatā cakkaṁ. </span></div><p><div class=verse-container id=pe6:44.2><span>Tattha ariyasannissayalakkhaṇo patirūpadesavāso, so sappurisūpanissayassa padaṭṭhānaṁ. </span></div><p><div class=verse-container id=pe6:44.3><span>Ariyasannissayalakkhaṇo sappurisūpanissayo, so attasammāpaṇidhānassa padaṭṭhānaṁ. </span></div><p><div class=verse-container id=pe6:44.4><span>Sammāpaṭipattilakkhaṇaṁ attasammāpaṇidhānaṁ, taṁ puññānaṁ padaṭṭhānaṁ. </span></div><p><div class=verse-container id=pe6:44.5><span>Kusaladhammopacayalakkhaṇaṁ puññaṁ, taṁ sabbasampattīnaṁ padaṭṭhānaṁ. </span></div><p><div class=verse-container id=pe6:45.1><span>Ekādasasīlamūlakā dhammā sīlavato avippaṭisāro bhavati …pe… </span></div><p><div class=verse-container id=pe6:45.2><span>so vimuttiñāṇadassanaṁ “nāparaṁ itthattāyā”ti pajānanā. </span></div><p><div class=verse-container id=pe6:45.3><span>Tattha veramaṇilakkhaṇaṁ sīlaṁ, taṁ avippaṭisārassa padaṭṭhānaṁ. </span></div><p><div class=verse-container id=pe6:45.4><span>Na attānuvādalakkhaṇo avippaṭisāro, so pāmojjassa padaṭṭhānaṁ. </span></div><p><div class=verse-container id=pe6:45.5><span>Abhippamodanalakkhaṇaṁ pāmojjaṁ, taṁ pītiyā padaṭṭhānaṁ. </span></div><p><div class=verse-container id=pe6:45.6><span>Attamanalakkhaṇā pīti, sā passaddhiyā padaṭṭhānaṁ. </span></div><p><div class=verse-container id=pe6:45.7><span>Kammaniyalakkhaṇā passaddhi, sā sukhassa padaṭṭhānaṁ. </span></div><p><div class=verse-container id=pe6:45.8><span>Abyāpādalakkhaṇaṁ sukhaṁ, taṁ samādhino padaṭṭhānaṁ. </span></div><p><div class=verse-container id=pe6:45.9><span>Avikkhepanalakkhaṇo samādhi, so yathābhūtañāṇadassanassa padaṭṭhānaṁ. </span></div><p><div class=verse-container id=pe6:45.10><span>Aviparītasantīraṇalakkhaṇā paññā, sā nibbidāya padaṭṭhānaṁ anālayanalakkhaṇā nibbidā, sā virāgassa padaṭṭhānaṁ. </span></div><p><div class=verse-container id=pe6:45.11><span>Asaṅkilesalakkhaṇo virāgo, so vimuttiyā padaṭṭhānaṁ. </span></div><p><div class=verse-container id=pe6:45.12><span>Akusaladhammavivekalakkhaṇā vimutti, sā vimuttino vodānassa padaṭṭhānaṁ. </span></div><p><div class=verse-container id=pe6:46.1><span>Catasso ariyabhūmiyo cattāri sāmaññaphalāni. </span></div><p><div class=verse-container id=pe6:46.2><span>Tattha yo yathābhūtaṁ pajānāti, esā dassanabhūmi. </span></div><p><div class=verse-container id=pe6:46.3><span>Sotāpattiphalañca so yathābhūtaṁ pajānitvā nibbindati, idaṁ tanukāmarāgassa padaṭṭhānaṁ byāpādānaṁ. </span></div><p><div class=verse-container id=pe6:46.4><span>Sakadāgāmiphalañca saṇhaṁ virajjati, ayaṁ rāgavirāgā cetovimutti. </span></div><p><div class=verse-container id=pe6:46.5><span>Anāgāmiphalañca yaṁ avijjāvirāgā vimuccati, ayaṁ katābhūmi. </span></div><p><div class=verse-container id=pe6:46.6><span>Arahattañca sāmaññaphalānīti ko vacanattho, ariyo aṭṭhaṅgiko maggo sāmaññaṁ, tassetāni phalāni sāmaññaphalānīti vuccati. </span></div><p><div class=verse-container id=pe6:46.7><span>Kissa brahmaññaphalānīti vuccante? </span></div><p><div class=verse-container id=pe6:46.8><span>Brahmaññaariyo aṭṭhaṅgiko maggo, tassa tāni phalānīti brahmaññaphalānīti vuccante. </span></div><p><div class=verse-container id=pe6:47.1><span>Tattha sotāpanno kathaṁ hoti? </span></div><p><div class=verse-container id=pe6:47.2><span>Saha saccābhisamayā ariyasāvakassa tīṇi saṁyojanāni pahīyanti sakkāyadiṭṭhi vicikicchā sīlabbataparāmāso ca, imesaṁ tiṇṇaṁ saṁyojanānaṁ pahānā parikkhayā ariyasāvako hoti sotāpanno avinipātadhammo yāva dukkhassantaṁ karoti. </span></div><p><div class=verse-container id=pe6:48.1><span>Tattha katamā sakkāyadiṭṭhi? </span></div><p><div class=verse-container id=pe6:48.2><span>Assutavā bālo puthujjano yāva ariyadhamme akovido, so rūpaṁ attato samanupassati yāva viññāṇasmiṁ attānaṁ, so imesu pañcasu khandhesu attaggāho vā attaniyaggāho vā esohamasmi ekasmiṁ vasavattiko pakkhitto anuggaho anusayanto aṅgamaṅganti parati. </span></div><p><div class=verse-container id=pe6:48.3><span>Yā tathābhūtassa khanti ruci pekkhanā ākāraparivitakko diṭṭhinijjhāyanā abhippasannā, ayaṁ vuccate sakkāyadiṭṭhīti. </span></div><p><div class=verse-container id=pe6:49.1><span>Tattha pañca diṭṭhiyo ucchedaṁ bhajanti. </span></div><p><div class=verse-container id=pe6:49.2><span>Katamāyo pañca? </span></div><p><div class=verse-container id=pe6:49.3><span>Rūpaṁ attato samanupassati, yāva viññāṇaṁ attato samanupassati, imāyo pañca ucchedaṁ bhajanti, avasesāyo pannarasa sassataṁ bhajanti. </span></div><p><div class=verse-container id=pe6:49.4><span>Iti sakkāyadiṭṭhipahānā dvāsaṭṭhidiṭṭhigatāni pahīyanti. </span></div><p><div class=verse-container id=pe6:49.5><span>Pahānā ucchedaṁ sassatañca na bhajati. </span></div><p><div class=verse-container id=pe6:49.6><span>Iti ucchedasassatappahānā ariyasāvakassa na kiñci diṭṭhigataṁ bhavati, aññā vā lokuttarāya sammādiṭṭhiyā. </span></div><p><div class=verse-container id=pe6:49.7><span>Kathaṁ pana sakkāyadiṭṭhi na bhavati? </span></div><p><div class=verse-container id=pe6:49.8><span>Idha ariyasāvako sutavā hoti, sabbo sukkapakkho kātabbo, yāva ariyadhammesu kovido rūpaṁ anattato samanupassati, yāva viññāṇaṁ …pe… </span></div><p><div class=verse-container id=pe6:49.9><span>evamassa samanupassantassa sakkāyadiṭṭhi na bhavati. </span></div><p><div class=verse-container id=pe6:50.1><span>Kathaṁ vicikicchā na bhavati? </span></div><p><div class=verse-container id=pe6:50.2><span>Idha ariyasāvako buddhe na kaṅkhati, na vicikicchati abhippasīdati, itipi so bhagavāti sabbaṁ. </span></div><p><div class=verse-container id=pe6:50.3><span>Dhamme na kaṅkhati na vicikicchati sabbaṁ. </span></div><p><div class=verse-container id=pe6:50.4><span>Yāva taṇhakkhayo virāgo nirodho nibbānanti, iminā dutiyena ākaṅkhiyena dhammena samannāgato hoti. </span></div><p><div class=verse-container id=pe6:50.5><span>Saṅghe na kaṅkhati …pe… </span></div><p><div class=verse-container id=pe6:50.6><span>yāva pūjā devānañca manussānañcāti, iminā tatiyena ākaṅkhiyena dhammena samannāgato hoti. </span></div><p><div class=verse-container id=pe6:51.1><span>Sabbe saṅkhārā dukkhāti na kaṅkhati na vicikicchati adhimuccati abhippasīdati. </span></div><p><div class=verse-container id=pe6:51.2><span>Taṇhā dukkhasamudayoti na kaṅkhati na vicikicchati. </span></div><p><div class=verse-container id=pe6:51.3><span>Taṇhānirodhā dukkhanirodhoti na kaṅkhati na vicikicchati. </span></div><p><div class=verse-container id=pe6:51.4><span>Ariyo aṭṭhaṅgiko maggo dukkhanirodhagāminī paṭipadāti na kaṅkhati na vicikicchati adhimuccati abhippasīdati. </span></div><p><div class=verse-container id=pe6:51.5><span>Yāva buddhe vā dhamme vā saṅghe vā dukkhe vā samudaye vā nirodhe vā magge vā kaṅkhāyanā vimati vicikicchā dvedhāpathā āsappanā parisappanā anavaṭṭhānaṁ adhiṭṭhāgamanaṁ anekaṁso anekaṁsikatā, te tassa pahīnā bhavanti paṇunnā ucchinnamūlā tālāvatthukatā anabhāvaṅkatā āyatiṁ anuppādadhammā. </span></div><p><div class=verse-container id=pe6:52.1><span>Tattha sīlabbataparāmāso dvidhā—</span></div><p><div class=verse-container id=pe6:52.2><span>sīlassa vā suddhassa vā. </span></div><p><div class=verse-container id=pe6:52.3><span>Tattha sīlassa sīlabbataparāmāso imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā tattha kapotapādāhi accharāhi saddhiṁ kīḷissāmi ramissāmi paricarissāmīti. </span></div><p><div class=verse-container id=pe6:52.4><span>Yathābhūtadassananti rucivimutti rāgo rāgaparivattakā diṭṭhirūpanā passanā asantussitassa sīlabbataparāmāso. </span></div><p><div class=verse-container id=pe6:52.5><span>Tattha katamo suddhassa sīlabbataparāmāso? </span></div><p><div class=verse-container id=pe6:52.6><span>Idhekacco sīlaṁ parāmasati, sīlena sujjhati, sīlena nīyati, sīlena muccati, sukhaṁ vītikkamati, dukkhaṁ vītikkamati, sukhadukkhaṁ vītikkamati anupāpuṇāti uparimena. </span></div><p><div class=verse-container id=pe6:52.7><span>Tadubhayaṁ sīlavataṁ parāmasati tadubhayena sīlavatena sujjhanti muccanti nīyanti, sukhaṁ vītikkamanti, dukkhaṁ vītikkamanti, sukhadukkhaṁ vītikkamanti, anupāpuṇantīti avisucikaraṁ dhammaṁ avimuttikaraṁ dhammaṁ visucito vimuttito paccāgacchantassa yā tathābhūtassa khanti ruci mutti pekkhanā ākāraparivitakko diṭṭhinijjhāyanā passanā, ayaṁ suddhassa sīlabbataparāmāso. </span></div><p><div class=verse-container id=pe6:52.8><span>Ete ubho parāmāsā ariyasāvakassa pahīnā bhavanti yāva āyatiṁ anuppādadhammā, so sīlavā bhavati ariyakantehi sīlehi samannāgato akkhaṇḍehi yāva upasamasaṁvattanikehi. </span></div><p><div class=verse-container id=pe6:52.9><span>Imesaṁ tiṇṇaṁ saṁyojanānaṁ pahānā sutavā ariyasāvako bhavati sotāpanno avinipātadhammo, sabbaṁ. </span></div><p><div class=verse-container id=pe6:53.1><span>Sahasaccābhisamayā, iti ko vacanattho? </span></div><p><div class=verse-container id=pe6:53.2><span>Cattāro abhisamayā, pariññābhisamayo pahānābhisamayo sacchikiriyābhisamayo bhāvanābhisamayo. </span></div><p><div class=verse-container id=pe6:54.1><span>Tattha ariyasāvako dukkhaṁ pariññābhisamayena abhisameti, samudayaṁ pahānābhisamayena abhisameti, nirodhaṁ sacchikiriyābhisamayena abhisameti, maggaṁ bhāvanābhisamayena abhisameti. </span></div><p><div class=verse-container id=pe6:54.2><span>Kiṅkāraṇaṁ? </span></div><p><div class=verse-container id=pe6:54.3><span>Dukkhassa pariññābhisamayo, samudayassa pahānābhisamayo, nirodhassa sacchikiriyābhisamayo, maggassa bhāvanābhisamayo. </span></div><p><div class=verse-container id=pe6:54.4><span>Samathavipassanāya kathaṁ abhisameti? </span></div><p><div class=verse-container id=pe6:54.5><span>Ārammaṇe cittaṁ upanibandhetvā pañcakkhandhe dukkhato passati. </span></div><p><div class=verse-container id=pe6:54.6><span>Tattha yo upanibandho, ayaṁ samatho. </span></div><p><div class=verse-container id=pe6:54.7><span>Yā pariyogāhanā, ayaṁ vipassanā. </span></div><p><div class=verse-container id=pe6:54.8><span>Pañcakkhandhe dukkhāti passato yo pañcakkhandhesu ālayo nikanti upagamanaṁ ajjhosānā icchā mucchā paṇidhi patthanā pahīyati. </span></div><p><div class=verse-container id=pe6:54.9><span>Tattha pañcakkhandhā dukkhaṁ. </span></div><p><div class=verse-container id=pe6:54.10><span>Yo tattha ālayo nikanti upagamanaṁ ajjhosānaṁ icchā mucchā paṇidhi patthanā, ayaṁ samudayo. </span></div><p><div class=verse-container id=pe6:54.11><span>Yaṁ tassa pahānaṁ, so nirodho samatho vipassanā ca maggo, evaṁ tesaṁ catunnaṁ ariyasaccānaṁ ekakāle ekakkhaṇe ekacitte apubbaṁ acarimaṁ abhisamayo bhavati. </span></div><p><div class=verse-container id=pe6:54.12><span>Tenāha bhagavā “sahasaccābhisamayā ariyasāvakassa tīṇi saṁyojanāni pahīyantī”ti. </span></div><p><div class=verse-container id=pe6:55.1><span>Tattha samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti. </span></div><p><div class=verse-container id=pe6:55.2><span>Kiṁ kāraṇā? </span></div><p><div class=verse-container id=pe6:55.3><span>Dukkhaṁ pariññābhisamayo, yāva maggaṁ bhāvanābhisamayo. </span></div><p><div class=verse-container id=pe6:55.4><span>Evaṁ diṭṭhanto yathā nāvā jalaṁ gacchantī cattāri kiccāni karoti, pārimaṁ tīraṁ pāpeti, orimaṁ tīraṁ jahati, bhāraṁ vahati, sotaṁ chindati; </span></div><p><div class=verse-container id=pe6:55.5><span>evameva samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti. </span></div><p><div class=verse-container id=pe6:55.6><span>Yathā vā sūriyo udayanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, sītaṁ pariyādiyati; </span></div><p><div class=verse-container id=pe6:55.7><span>evameva samathavipassanā yuganaddhā vattamānā ekakāle …pe… </span></div><p><div class=verse-container id=pe6:55.8><span>yathā padīpo jalanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, upādānaṁ pariyādiyati; </span></div><p><div class=verse-container id=pe6:55.9><span>evameva samathavipassanā yuganaddhā vattamānā ekakāle …pe…. </span></div><p><div class=verse-container id=pe6:56.1><span>Yadā ariyasāvako sotāpanno bhavati avinipātadhammo niyato yāva dukkhassantaṁ karoti, ayaṁ dassanabhūmi. </span></div><p><div class=verse-container id=pe6:56.2><span>Sotāpattiphalañca sotāpattiphale ṭhito uttari samathavipassanaṁ bhāvento yuganaddhā vattamānā kāmarāgabyāpādānaṁ yebhuyyena pahānā ariyasāvako hoti. </span></div><p><div class=verse-container id=pe6:56.3><span>Sakadāgāmi pariniṭṭhitattā sakideva imaṁ lokaṁ āgantvā dukkhassantaṁ karoti, ayaṁ tanubhūmi. </span></div><p><div class=verse-container id=pe6:57.1><span>Sakadāgāmiphalañca yo sakadāgāmiphale ṭhito vipassanaṁ bhāvento kāmarāgabyāpāde sānusaye anavasesaṁ pajahati, kāmarāgabyāpādesu anavasesaṁ pahīnesu pañcorambhāgiyāni saṁyojanāni pahīnāni bhavanti sakkāyadiṭṭhi sīlabbataparāmāso vicikicchā kāmacchando byāpādo ca, imesaṁ pañcannaṁ orambhāgiyānaṁ saṁyojanānaṁ pahānā ariyasāvako hoti anāgāmī tattha parinibbāyī anāvattidhammo tasmā lokā, ayaṁ vītarāgabhūmi. </span></div><p><div class=verse-container id=pe6:58.1><span>Anāgāmiphalañca anāgāmiphale ṭhito uttari samathavipassanaṁ bhāvento pañca uddhambhāgiyāni saṁyojanāni pajahati rūparāgaarūparāgamānauddhaccaavijjañca. </span></div><p><div class=verse-container id=pe6:58.2><span>Imesaṁ pañcannaṁ uddhambhāgiyānaṁ saṁyojanānaṁ pahānā ariyasāvako arahā bhavati, khīṇāsavo vusitavā sammadaññāvimutto parikkhīṇabhavasaṁyojano anuppattasadattho, ayaṁ katābhūmi. </span></div><p><div class=verse-container id=pe6:59.1><span>Arahantova ayaṁ sopādisesā nibbānadhātu. </span></div><p><div class=verse-container id=pe6:59.2><span>Tassa āyukkhayā jīvitindriyāparodhā idañca dukkhaṁ nirujjhati, aññañca dukkhaṁ na uppajjati. </span></div><p><div class=verse-container id=pe6:59.3><span>Yo imassa dukkhassa nirodho vūpasamo, aññassa ca apātubhāvo, ayaṁ anupādisesā nibbānadhātu. </span></div><p><div class=verse-container id=pe6:59.4><span>Imā dve nibbānadhātuyo. </span></div><p><div class=verse-container id=pe6:59.5><span>Iti saccāni vuttāni. </span></div><p><div class=verse-container id=pe6:59.6><span>Saccābhisamayo vutto, kilesavavatthānaṁ vuttaṁ, pahānaṁ vuttaṁ, bhūmiyo vuttā, phalāni vuttāni, nibbānadhātuyo vuttā. </span></div><p><div class=verse-container id=pe6:59.7><span>Evamimesu vuttesu sabbabodhi vuttā bhavati. </span></div><p><div class=verse-container id=pe6:59.8><span>Ettha yogo karaṇīyo. </span></div><p><div class=verse-container id=pe6:60.1><span>Tattha katamāyo nava anupubbasamāpattiyo? </span></div><p><div class=verse-container id=pe6:60.2><span>Cattāri jhānāni catasso ca arūpasamāpattiyo nirodhasamāpatti ca. </span></div><p><div class=verse-container id=pe6:60.3><span>Tattha cattāri jhānāni katamāni? </span></div><p><div class=verse-container id=pe6:60.4><span>Idha, bhikkhave, bhikkhu vivicceva kāmehīti vitthārena kātabbāni. </span></div><p><div class=verse-container id=pe6:60.5><span>Tattha katamā cattāro arūpasamāpattiyo? </span></div><p><div class=verse-container id=pe6:60.6><span>Virāgino vata vattabbo, yāva nirodhasamāpatti vitthārena kātabbā. </span></div><p><div class=verse-container id=pe6:60.7><span>Imāyo nava anupubbasamāpattiyo. </span></div><p><div class=verse-container id=pe6:61.1><span>Tattha katamaṁ paṭhamaṁ jhānaṁ? </span></div><p><div class=verse-container id=pe6:61.2><span>Pañcaṅgavippayuttaṁ pañcaṅgasamannāgataṁ. </span></div><p><div class=verse-container id=pe6:61.3><span>Katamehi pañcahi aṅgehi vippayuttaṁ? </span></div><p><div class=verse-container id=pe6:61.4><span>Pañcahi nīvaraṇehi. </span></div><p><div class=verse-container id=pe6:61.5><span>Tattha katamāni pañca nīvaraṇāni? </span></div><p><div class=verse-container id=pe6:61.6><span>Kāmacchandoti vitthāretabbo. </span></div><p><div class=verse-container id=pe6:61.7><span>Tattha katamo kāmacchando? </span></div><p><div class=verse-container id=pe6:61.8><span>Yo pañcasu kāmaguṇesu chandarāgo pemaṁ nikanti ajjhosānaṁ icchā mucchā patthanā apariccāgo anusayo pariyuṭṭhānaṁ, ayaṁ kāmacchandanīvaraṇaṁ. </span></div><p><div class=verse-container id=pe6:61.9><span>Tattha katamaṁ byāpādanīvaraṇaṁ? </span></div><p><div class=verse-container id=pe6:61.10><span>Yo sattesu saṅkhāresu ca āghāto …pe… </span></div><p><div class=verse-container id=pe6:61.11><span>yathā dose tathā nioṭṭhānā, ayaṁ byāpādo nīvaraṇaṁ. </span></div><p><div class=verse-container id=pe6:61.12><span>Tattha katamaṁ middhaṁ? </span></div><p><div class=verse-container id=pe6:61.13><span>Yā cittassa jaḷatā cittassa garuttaṁ cittassa akammaniyatā cittassa nikkhepo niddāyanā pacalikatā pacalāyanā pacalāyanaṁ, idaṁ middhaṁ. </span></div><p><div class=verse-container id=pe6:61.14><span>Tattha katamaṁ thinaṁ? </span></div><p><div class=verse-container id=pe6:61.15><span>Yā kāyassa thinatā jaḷatā kāyassa garuttā kāyassa appassaddhi, idaṁ thinaṁ. </span></div><p><div class=verse-container id=pe6:61.16><span>Iti idañca thinaṁ purimakañca middhaṁ tadubhayaṁ thinamiddhanīvaraṇanti vuccati. </span></div><p><div class=verse-container id=pe6:61.17><span>Tattha katamaṁ uddhaccaṁ? </span></div><p><div class=verse-container id=pe6:61.18><span>Yo avūpasamo cittassa, idaṁ uddhaccaṁ. </span></div><p><div class=verse-container id=pe6:61.19><span>Tattha katamaṁ kukkuccaṁ? </span></div><p><div class=verse-container id=pe6:61.20><span>Yo cetaso vilekho alañcanā vilañcanā hadayalekho vippaṭisāro, idaṁ kukkuccaṁ. </span></div><p><div class=verse-container id=pe6:61.21><span>Iti idañca kukkuccaṁ purimakañca uddhaccaṁ tadubhayaṁ uddhaccakukkuccanīvaraṇanti vuccati. </span></div><p><div class=verse-container id=pe6:61.22><span>Tattha katamaṁ vicikicchānīvaraṇaṁ? </span></div><p><div class=verse-container id=pe6:61.23><span>Yo buddhe vā dhamme vā saṅghe vā …pe… </span></div><p><div class=verse-container id=pe6:61.24><span>ayaṁ vicikicchā. </span></div><p><div class=verse-container id=pe6:61.25><span>Api ca kho pana pañca vicikicchāyo samanantarāyikā desantarāyikā samāpattantarāyikā maggantarāyikā saggantarāyikā, imāyo pañca vicikicchāyo. </span></div><p><div class=verse-container id=pe6:61.26><span>Idha pana samāpattantarāyikā vicikicchā adhippetā. </span></div><p><div class=verse-container id=pe6:61.27><span>Ime pañca nīvaraṇā. </span></div><p><div class=verse-container id=pe6:62.1><span>Tattha nīvaraṇānīti ko vacanattho, kuto nivārayantīti? </span></div><p><div class=verse-container id=pe6:62.2><span>Sabbato kusalapakkhikā nivārayanti. </span></div><p><div class=verse-container id=pe6:62.3><span>Kathaṁ nivārayanti? </span></div><p><div class=verse-container id=pe6:62.4><span>Kāmacchando asubhato nivārayati, byāpādo mettāya nivārayati, thinaṁ passaddhito nivārayati, middhaṁ vīriyārambhato nivārayati, uddhaccaṁ samathato nivārayati, kukkuccaṁ avippaṭisārato nivārayati, vicikicchā paññāto paṭiccasamuppādato nivārayati. </span></div><p><div class=verse-container id=pe6:63.1><span>Aparo pariyāyo. </span></div><p><div class=verse-container id=pe6:63.2><span>Kāmacchando alobhato kusalamūlato nivārayati, byāpādo adosato nivārayati, thinamiddhaṁ samādhito nivārayati, uddhaccakukkuccaṁ satipaṭṭhānehi nivārayati, vicikicchā amohato kusalamūlato nivārayati. </span></div><p><div class=verse-container id=pe6:64.1><span>Aparo pariyāyo. </span></div><p><div class=verse-container id=pe6:64.2><span>Tayo vihārā dibbavihāro brahmavihāro ariyavihāro. </span></div><p><div class=verse-container id=pe6:64.3><span>Dibbavihāro cattāri jhānāni, brahmavihāro cattāri appamāṇāni, ariyavihāro sattatiṁsa bodhipakkhiyā dhammā. </span></div><p><div class=verse-container id=pe6:64.4><span>Tattha kāmacchando uddhaccaṁ kukkuccañca dibbavihāraṁ nivārayati, byāpādo brahmavihāraṁ nivārayati, thinamiddhaṁ vicikicchā ca ariyavihāraṁ nivārayati. </span></div><p><div class=verse-container id=pe6:65.1><span>Aparo pariyāyo. </span></div><p><div class=verse-container id=pe6:65.2><span>Kāmacchando byāpādo uddhaccakukkuccañca samathaṁ nivārayanti, thinamiddhaṁ vicikicchā ca vipassanaṁ nivārayanti, ato nīvaraṇanti vuccante. </span></div><p><div class=verse-container id=pe6:65.3><span>Imehi pañcahi aṅgehi vippayuttaṁ paṭhamaṁ jhānaṁ. </span></div><p><div class=verse-container id=pe6:66.1><span>Katamehi pañcahi aṅgehi sampayuttaṁ paṭhamaṁ jhānaṁ? </span></div><p><div class=verse-container id=pe6:66.2><span>Vitakkavicārehi pītiyā sukhena ca cittekaggatāya ca. </span></div><p><div class=verse-container id=pe6:66.3><span>Imesaṁ pañcannaṁ aṅgānaṁ uppādapaṭilābhasamannāgamo sacchikiriyaṁ paṭhamaṁ jhānaṁ paṭiladdhanti vuccati. </span></div><p><div class=verse-container id=pe6:66.4><span>Imāni pañca aṅgāni uppādetvā viharatīti, tena vuccate paṭhamaṁ jhānaṁ upasampajja viharatīti dibbena vihārena. </span></div><p><div class=verse-container id=pe6:67.1><span>Tattha dutiyaṁ jhānaṁ caturaṅgasamannāgataṁ pītisukhena cittekaggatāya ajjhattaṁ sampasādanena imāni cattāri aṅgāni uppādetvā sampādetvā viharati, tena vuccati dutiyaṁ jhānaṁ upasampajja viharatīti. </span></div><p><div class=verse-container id=pe6:68.1><span>Tattha pañcaṅgasamannāgataṁ tatiyaṁ jhānaṁ satiyā sampajaññena sukhena cittekaggatāya upekkhāya imāni pañcaṅgāni uppādetvā sampādetvā viharati, tena vuccati tatiyaṁ jhānaṁ upasampajja viharatīti. </span></div><p><div class=verse-container id=pe6:69.1><span>Tattha catutthaṁ jhānaṁ caturaṅgasamannāgataṁ upekkhāya satipārisuddhiyā adukkhamasukhāya vedanāya cittekaggatā ca, imehi catūhaṅgehi samannāgataṁ catutthaṁ jhānaṁ. </span></div><p><div class=verse-container id=pe6:69.2><span>Iti imesaṁ catunnaṁ aṅgānaṁ uppādo paṭilābho samannāgamo sacchikiriyā catutthaṁ jhānaṁ paṭiladdhanti vuccati. </span></div><p><div class=verse-container id=pe6:69.3><span>Imāni cattāri jhānāni uppādetvā sampādetvā upasampajja viharati, tena vuccati dibbena vihārena viharatīti. </span></div><p><div class=verse-container id=pe6:70.1><span>Tattha katamo aniccaṭṭho? </span></div><p><div class=verse-container id=pe6:70.2><span>Pīḷanaṭṭho aniccaṭṭho pabhaṅgaṭṭho sampāpanaṭṭho vivekaṭṭho aniccaṭṭho, ayaṁ aniccaṭṭho. </span></div><p><div class=verse-container id=pe6:71.1><span>Tattha katamo dukkhaṭṭho? </span></div><p><div class=verse-container id=pe6:71.2><span>Pīḷanaṭṭho dukkhaṭṭho sampīḷanaṭṭho saṁvegaṭṭho byādhinaṭṭho, ayaṁ dukkhaṭṭho. </span></div><p><div class=verse-container id=pe6:72.1><span>Tattha katamo suññaṭṭho? </span></div><p><div class=verse-container id=pe6:72.2><span>Anupalitto suññaṭṭho, asambhajanaṭṭho gatapaṭṭho vivaṭṭaṭṭho, ayaṁ suññaṭṭho. </span></div><p><div class=verse-container id=pe6:73.1><span>Tattha katamo anattaṭṭho? </span></div><p><div class=verse-container id=pe6:73.2><span>Anissariyaṭṭho anattaṭṭho, avasavattanaṭṭho, akāmakāriṭṭho parividaṭṭho, ayaṁ anattaṭṭhoti. </span></div><p><div class=verse-container id=pe6:74.1><span>Suttatthasamuccayo nāma saṁvattisantikā peṭakabhūmi samattā. </span></div><div class=flex-between><a href=/canon/en/pli/ms/sutta/kn/pe/pe0005.html>Previous</a><a href=/canon/en/pli/ms/sutta/kn/pe/pe0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>