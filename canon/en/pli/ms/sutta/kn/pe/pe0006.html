<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0005.html>Previous</a><a href=/canon/en/pli/ms/sutta/kn/pe/pe0007.html>Next</a></div><p id=pe6:0.1><span class=root>Peṭakopadesa </span><br><p id=pe6:0.2><span class="root big-bold">6. Suttatthasamuccayabhūmi </span><br><p id=pe6:1.1><span class=root>Buddhānaṁ bhagavantānaṁ sāsanaṁ tividhena saṅgahaṁ gacchati, khandhesu dhātūsu āyatanesu ca. </span><br><p id=pe6:1.2><span class=root>Tattha pañcakkhandhā rūpakkhandho yāva viññāṇakkhandho. </span><br><p id=pe6:1.3><span class=root>Dasa rūpaāyatanāni cakkhu rūpā ca yāva kāyo phoṭṭhabbā ca, ayaṁ rūpakkhandho. </span><br><p id=pe6:1.4><span class=root>Tattha cha vedanākāyā vedanākkhandho cakkhusamphassajā vedanā yāva manosamphassajā vedanā, ayaṁ vedanākkhandho. </span><br><p id=pe6:1.5><span class=root>Tattha cha saññākāyā saññākkhandho, rūpasaññā yāva dhammasaññā ime cha saññākāyā, ayaṁ saññākkhandho. </span><br><p id=pe6:1.6><span class=root>Tattha cha cetanākāyā saṅkhārakkhandho, rūpasañcetanā yāva dhammasañcetanā ime cha cetanākāyā, ayaṁ saṅkhārakkhandho. </span><br><p id=pe6:1.7><span class=root>Tattha cha viññāṇakāyā viññāṇakkhandho, cakkhuviññāṇaṁ yāva manoviññāṇaṁ ime cha viññāṇakāyā, ayaṁ viññāṇakkhandho. </span><br><p id=pe6:1.8><span class=root>Ime pañcakkhandhā. </span><br><p id=pe6:2.1><span class=root>Tesaṁ kā pariññā? </span><br><p id=pe6:2.2><span class=root>Aniccaṁ dukkhaṁ saññā anattāti esā etesaṁ pariññā. </span><br><p id=pe6:2.3><span class=root>Tattha katamo khandhattho? </span><br><p id=pe6:2.4><span class=root>Samūhattho khandhattho, puñjattho khandhattho, rāsattho khandhattho. </span><br><p id=pe6:2.5><span class=root>Taṁ yathā dabbakkhandho vanakkhandho dārukkhandho aggikkhandho udakakkhandho vāyukkhandho iti evaṁ khandhesu sabbasaṅgahova evaṁ khandhattho. </span><br><p id=pe6:3.1><span class=root>Tattha aṭṭhārasa dhātuyo cakkhudhātu rūpadhātu cakkhuviññāṇadhātu …pe… </span><br><p id=pe6:3.2><span class=root>manodhātu dhammadhātu manoviññāṇadhātu. </span><br><p id=pe6:3.3><span class=root>Etāyo aṭṭhārasa dhātuyo. </span><br><p id=pe6:3.4><span class=root>Tāsaṁ pariññā aniccaṁ dukkhaṁ saññā anattāti esā etāsaṁ pariññā. </span><br><p id=pe6:3.5><span class=root>Tattha ko dhātuattho? </span><br><p id=pe6:3.6><span class=root>Vuccate avayavattho dhātuattho. </span><br><p id=pe6:3.7><span class=root>Avayavoti cakkhu no pasādo cakkhudhātu. </span><br><p id=pe6:3.8><span class=root>Evaṁ pañcasu dhātūsu puna rāgavavacchedattho dhātuattho. </span><br><p id=pe6:3.9><span class=root>Vavacchinnā hi cakkhudhātu. </span><br><p id=pe6:3.10><span class=root>Evaṁ pañcasu punarāha ekantipakatyatthena dhātuatthoti vuccate. </span><br><p id=pe6:3.11><span class=root>Taṁ yathā, pakatiyā ayaṁ puriso pittiko semhiko vātiko sannipātikoti evaṁ pakaticakkhudhātu dasannaṁ piyā ca sabbesu indriyesu …pe… </span><br><p id=pe6:3.12><span class=root>visabhāgattho dhātuattho. </span><br><p id=pe6:4.1><span class=root>Tattha dvādasāyatanāni katamāni? </span><br><p id=pe6:4.2><span class=root>Cha ajjhattikāni cha bāhirāni. </span><br><p id=pe6:4.3><span class=root>Cakkhāyatanaṁ yāva manāyatananti ajjhattikaṁ, rūpāyatanaṁ yāva dhammāyatananti bāhiraṁ. </span><br><p id=pe6:4.4><span class=root>Etāni dvādasa āyatanāni. </span><br><p id=pe6:4.5><span class=root>Etesaṁ kā pariññā? </span><br><p id=pe6:4.6><span class=root>Aniccaṁ dukkhaṁ saññā anattāti, esā etesaṁ pariññā. </span><br><p id=pe6:4.7><span class=root>Api ca dvidhā pariññā ñātapariññā ca pahānapariññā ca. </span><br><p id=pe6:4.8><span class=root>Tattha ñātapariññā nāma aniccaṁ dukkhaṁ saññā anattāti, esā ñātapariññā. </span><br><p id=pe6:4.9><span class=root>Pahānapariññā pana chandarāgappahānā, esā pahānapariññā. </span><br><p id=pe6:4.10><span class=root>Tattha katamo āyatanattho? </span><br><p id=pe6:4.11><span class=root>Vuccate ākārattho āyatanattho. </span><br><p id=pe6:4.12><span class=root>Yathā suvaṇṇākaro dubbaṇṇākaro, yathā dvīhi tehi ākārehi te te gāvā uttiṭṭhanti. </span><br><p id=pe6:4.13><span class=root>Evaṁ ete hi cittacetasikā gāvā uttiṭṭhanti kammakilesā dukkhadhammā ca. </span><br><p id=pe6:4.14><span class=root>Punarāha āyadānattho āyatanattho. </span><br><p id=pe6:4.15><span class=root>Yathā rañño āyadānehi āyo bhavati, evaṁ āyadānattho āyatanattho. </span><br><p id=pe6:5.1><span class=root>Cattāri ariyasaccāni dukkhaṁ samudayo nirodho maggo ca. </span><br><p id=pe6:5.2><span class=root>Dukkhaṁ yathā samāsena dhammācariyaṁ mānasañca, samudayo samāsena avijjā ca taṇhā ca, nirodho samāsena vijjā ca vimutti ca, maggo samāsena samatho ca vipassanā ca. </span><br><p id=pe6:6.1><span class=root>Tattha sattatiṁsa bodhipakkhikā dhammā katame? </span><br><p id=pe6:6.2><span class=root>Cattāro satipaṭṭhānā yāva ariyo aṭṭhaṅgiko maggo, evamete sattatiṁsa bodhipakkhikā dhammā. </span><br><p id=pe6:6.3><span class=root>Ye dhammā atītānāgatapaccuppannānaṁ buddhānaṁ bhagavantānaṁ paccekabuddhānaṁ sāvakānaṁ ca nibbānāya saṁvattantīti, so maggo cattāro satipaṭṭhānā. </span><br><p id=pe6:6.4><span class=root>Katame cattāro? </span><br><p id=pe6:6.5><span class=root>Idha bhikkhu kāye kāyānupassī viharati, </span><br><p id=pe6:6.6><span class=root>sammappadhānaṁ … </span><br><p id=pe6:6.7><span class=root>iddhipādaṁ … </span><br><p id=pe6:6.8><span class=root>indriyāni … </span><br><p id=pe6:6.9><span class=root>balāni … </span><br><p id=pe6:6.10><span class=root>tattha ko indriyattho? </span><br><p id=pe6:6.11><span class=root>Indattho indriyattho, ādhipateyyattho indriyattho, pasādattho indriyattho, asādhāraṇaṁ kassa kiriyattho indriyattho; </span><br><p id=pe6:6.12><span class=root>anavapariyattho balattho, thāmattho balattho, upādāyattho balattho, upatthambhanattho balattho. </span><br><p id=pe6:7.1><span class=root>Tattha katame satta bojjhaṅgā? </span><br><p id=pe6:7.2><span class=root>Satisambojjhaṅgo yāva upekkhāsambojjhaṅgo. </span><br><p id=pe6:7.3><span class=root>Tattha katamo aṭṭhaṅgiko maggo? </span><br><p id=pe6:7.4><span class=root>Sammādiṭṭhi yāva sammāsamādhi. </span><br><p id=pe6:7.5><span class=root>Tattha aṭṭhaṅgiko maggoti khandho sīlakkhandho ca samādhikkhandho ca paññākkhandho ca. </span><br><p id=pe6:7.6><span class=root>Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho. </span><br><p id=pe6:7.7><span class=root>Yā ca sammāsati yo ca sammāvāyāmo yo ca sammāsamādhi, ayaṁ samādhikkhandho. </span><br><p id=pe6:7.8><span class=root>Yo ca sammāsaṅkappo yā ca sammādiṭṭhi, ayaṁ paññākkhandho. </span><br><p id=pe6:7.9><span class=root>Evaṁ tāyo tisso sikkhā. </span><br><p id=pe6:7.10><span class=root>Evaṁ tīhākārehi dasa padāni …pe…. </span><br><p id=pe6:8.1><span class=root>Tattha yogāvacaro sīlakkhandhe ṭhito dosaṁ akusalaṁ na upādiyati, dosānusayaṁ samūhanati, dosasallaṁ uddharati, dukkhavedanaṁ parijānāti, kāmadhātuṁ samatikkamati. </span><br><p id=pe6:8.2><span class=root>Samādhikkhandhe ṭhito lobhaṁ akusalaṁ na upādiyati, rāgānusayaṁ samūhanati, lobhasallaṁ uddharati, sukhavedanaṁ parijānāti, rūpadhātuṁ samatikkamati. </span><br><p id=pe6:8.3><span class=root>Paññākkhandhe ṭhito mohaṁ akusalaṁ na upādiyati, avijjānusayaṁ samūhanati, mohasallaṁ diṭṭhisallañca uddharati, adukkhamasukhavedanaṁ parijānāti, arūpadhātuṁ samatikkamati. </span><br><p id=pe6:8.4><span class=root>Iti tīhi khandhehi tīṇi akusalamūlāni na upādiyati, cattāri sallāni uddharati, tisso vedanā parijānāti, tedhātukaṁ samatikkamati. </span><br><p id=pe6:9.1><span class=root>Tattha katamā avijjā? </span><br><p id=pe6:9.2><span class=root>Yaṁ catūsu ariyasaccesu aññāṇanti vitthārena yathā so pāṇasajjesu kathaṅkathā kātabbaṁ. </span><br><p id=pe6:9.3><span class=root>Tattha katamaṁ viññāṇaṁ? </span><br><p id=pe6:9.4><span class=root>Cha viññāṇakāyā vedanā saññā cetanā phasso manasikāro, idaṁ nāmaṁ. </span><br><p id=pe6:9.5><span class=root>Tattha katamaṁ rūpaṁ? </span><br><p id=pe6:9.6><span class=root>Cātumahābhūtikaṁ catunnaṁ mahābhūtānaṁ upādāyarūpassa paññattiṁ. </span><br><p id=pe6:9.7><span class=root>Iti purimakañca nāmaṁ idañca rūpaṁ tadubhayaṁ nāmarūpanti vuccati. </span><br><p id=pe6:9.8><span class=root>Tattha chaḷāyatananti cha ajjhattikāni āyatanāni, cakkhu ajjhattikaṁ āyatanaṁ yāva mano ajjhattikaṁ āyatanaṁ. </span><br><p id=pe6:9.9><span class=root>Phassoti cha phassakāyā cakkhusamphasso yāva manosamphassoti phasso. </span><br><p id=pe6:9.10><span class=root>Cha vedanākāyā vedanā. </span><br><p id=pe6:9.11><span class=root>Taṇhāti cha taṇhākāyā taṇhā. </span><br><p id=pe6:9.12><span class=root>Upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānanti upādānaṁ. </span><br><p id=pe6:9.13><span class=root>Bhavoti tayo bhavā kāmabhavo rūpabhavo arūpabhavo. </span><br><p id=pe6:9.14><span class=root>Tattha katamā jāti? </span><br><p id=pe6:9.15><span class=root>Yā paṭhamaṁ khandhānaṁ paṭhamaṁ dhātūnaṁ paṭhamaṁ āyatanānaṁ uppatti jāti sañjāti okkanti abhinibbatti khandhānaṁ pātubhāvo, ayaṁ jāti. </span><br><p id=pe6:9.16><span class=root>Tattha katamā jarā? </span><br><p id=pe6:9.17><span class=root>Jarā nāma yaṁ taṁ khaṇḍiccaṁ pāliccaṁ valittacatā pavivittaṁ catunnaṁ mahābhūtānaṁ vivaṇṇataṁ bhaggo taṁ jarā hīyanā pahīyanā āyuno hāni saṁhāni indriyānaṁ paribhedo upanāho paripāko, ayaṁ jarā. </span><br><p id=pe6:9.18><span class=root>Tattha katamaṁ maraṇaṁ? </span><br><p id=pe6:9.19><span class=root>Maraṇaṁ nāma yaṁ tasmiṁ tasmiṁ sattanikāye tesaṁ tesaṁ sattānaṁ cuti cavanatā maraṇaṁ kālaṅkiriyā uddhumātakānaṁ bhedo kāyassa jīvitindriyassa upacchedo, idaṁ maraṇaṁ. </span><br><p id=pe6:9.20><span class=root>Iti purimikā ca jarā idañca maraṇaṁ tadubhayaṁ jarāmaraṇaṁ. </span><br><p id=pe6:10.1><span class=root>Tattha andhakāratimisā yathābhūtaṁ appajānanalakkhaṇā avijjā saṅkhārānaṁ padaṭṭhānaṁ. </span><br><p id=pe6:10.2><span class=root>Abhisaṅkharaṇalakkhaṇā saṅkhārā, upacayapunabbhavābhiropanapaccupaṭṭhānā. </span><br><p id=pe6:10.3><span class=root>Te viññāṇassa padaṭṭhānaṁ. </span><br><p id=pe6:10.4><span class=root>Vatthu saviññattilakkhaṇaṁ viññāṇaṁ, taṁ nāmarūpassa padaṭṭhānaṁ. </span><br><p id=pe6:10.5><span class=root>Anekasannissayalakkhaṇaṁ nāmarūpaṁ, taṁ saḷāyatanassa padaṭṭhānaṁ. </span><br><p id=pe6:10.6><span class=root>Indriyavavatthāpanalakkhaṇaṁ saḷāyatanaṁ, taṁ phassassa padaṭṭhānaṁ. </span><br><p id=pe6:10.7><span class=root>Sannipātalakkhaṇo phasso, so vedanāya padaṭṭhānaṁ. </span><br><p id=pe6:10.8><span class=root>Anubhavanalakkhaṇā vedanā, sā taṇhāya padaṭṭhānaṁ. </span><br><p id=pe6:10.9><span class=root>Ajjhosānalakkhaṇā taṇhā, sā upādānassa padaṭṭhānaṁ. </span><br><p id=pe6:10.10><span class=root>Ādānaparihananalakkhaṇaṁ upādānaṁ, taṁ bhavassa padaṭṭhānaṁ. </span><br><p id=pe6:10.11><span class=root>Nānāgativikkhepalakkhaṇo bhavo, so jātiyā padaṭṭhānaṁ. </span><br><p id=pe6:10.12><span class=root>Khandhānaṁ pātubhāvalakkhaṇā jāti, sā jarāya padaṭṭhānaṁ. </span><br><p id=pe6:10.13><span class=root>Upanayaparipākalakkhaṇā jarā, sā maraṇassa padaṭṭhānaṁ. </span><br><p id=pe6:10.14><span class=root>Āyukkhayajīvitauparodhalakkhaṇaṁ maraṇaṁ, taṁ dukkhassa padaṭṭhānaṁ. </span><br><p id=pe6:10.15><span class=root>Kāyasampīḷanalakkhaṇaṁ dukkhaṁ, taṁ domanassassa padaṭṭhānaṁ. </span><br><p id=pe6:10.16><span class=root>Cittasampīḷanalakkhaṇaṁ domanassaṁ, taṁ sokassa padaṭṭhānaṁ. </span><br><p id=pe6:10.17><span class=root>Socanalakkhaṇo soko, so paridevassa padaṭṭhānaṁ. </span><br><p id=pe6:10.18><span class=root>Vacīnicchāraṇalakkhaṇo paridevo, so upāyāsassa padaṭṭhānaṁ. </span><br><p id=pe6:10.19><span class=root>Ye āyāsā te upāyāsā. </span><br><p id=pe6:11.1><span class=root>Nava padāni yattha sabbo akusalapakkho saṅgahaṁ samosaraṇaṁ gacchati. </span><br><p id=pe6:11.2><span class=root>Katamāni nava padāni? </span><br><p id=pe6:11.3><span class=root>Dve mūlakilesā, tīṇi akusalamūlāni, cattāro vipallāsā. </span><br><p id=pe6:11.4><span class=root>Tattha dve mūlakilesā avijjā ca bhavataṇhā ca, tīṇi akusalamūlāni lobho doso moho ca. </span><br><p id=pe6:11.5><span class=root>Cattāro vipallāsā—</span><br><p id=pe6:11.6><span class=root>“anicce niccan”ti saññāvipallāso cittavipallāso diṭṭhivipallāso, “dukkhe sukhan”ti saññāvipallāso cittavipallāso diṭṭhivipallāso, “anattani attā”ti saññāvipallāso cittavipallāso diṭṭhivipallāso, “asubhe subhan”ti saññāvipallāso cittavipallāso diṭṭhivipallāso. </span><br><p id=pe6:12.1><span class=root>Tattha avijjā nāma catūsu ariyasaccesu yathābhūtaṁ aññāṇaṁ, ayaṁ avijjā. </span><br><p id=pe6:12.2><span class=root>Bhavataṇhā nāma yo bhavesu rāgo sārāgo icchā mucchā patthanā nandī ajjhosānaṁ apariccāgo, ayaṁ bhavataṇhā. </span><br><p id=pe6:13.1><span class=root>Tattha katamo lobho akusalamūlaṁ? </span><br><p id=pe6:13.2><span class=root>Lobho nāma so tesu tesu paravatthūsu paradabbesu paraṭṭhānesu parasāpateyyesu parapariggahitesu lobho lubbhanā icchā mucchā patthanā nandī ajjhosānaṁ apariccāgo, ayaṁ lobho akusalamūlaṁ. </span><br><p id=pe6:13.3><span class=root>Kassetaṁ mūlaṁ? </span><br><p id=pe6:13.4><span class=root>Lobho lobhajassa akusalassa kāyakammassa vacīkammassa manokammassa ca, tathā yathā taṁsampayuttānaṁ cittacetasikānaṁ dhammānaṁ mūlaṁ. </span><br><p id=pe6:14.1><span class=root>Tattha katamo doso akusalamūlaṁ? </span><br><p id=pe6:14.2><span class=root>So sattesu āghāto akkhanti appaccayo byāpādo padoso anatthakāmatā cetaso paṭighāto, ayaṁ doso akusalamūlaṁ. </span><br><p id=pe6:15.1><span class=root>Kassetaṁ mūlaṁ? </span><br><p id=pe6:15.2><span class=root>Dosajassa kāyakammassa vacīkammassa manokammassa sampayuttānañca cittacetasikānaṁ dhammānaṁ mūlaṁ. </span><br><p id=pe6:16.1><span class=root>Tattha katamo moho akusalamūlaṁ? </span><br><p id=pe6:16.2><span class=root>Yaṁ catūsu ariyasaccesu anabhisamayo asampajjaggāho appaṭivedho moho muyhanā sammoho sammuyhanā avijjā tamo andhakāro āvaraṇaṁ nīvaraṇaṁ chadanaṁ acchadanaṁ apasacchāgamanaṁ kusalānaṁ dhammānaṁ, ayaṁ moho akusalamūlaṁ. </span><br><p id=pe6:17.1><span class=root>Kassetaṁ mūlaṁ? </span><br><p id=pe6:17.2><span class=root>Mohajassa akusalassa kāyakammassa vacīkammassa manokammassa ca taṁsampayuttakānañca cittacetasikānaṁ dhammānaṁ mūlaṁ. </span><br><p id=pe6:18.1><span class=root>Tattha vipallāsā jānitabbā, vipallāsānaṁ vatthu jānitabbaṁ. </span><br><p id=pe6:18.2><span class=root>Yaṁ vipallāsaṁ siyā, taṁ jānitabbaṁ. </span><br><p id=pe6:18.3><span class=root>Tattha eko vipallāso tīṇi vipallāsāni cattāri vipallāsavatthūni. </span><br><p id=pe6:18.4><span class=root>Katamo eko vipallāso ca, yena paṭipakkhena vipallāsitaṁ gaṇhāti? </span><br><p id=pe6:18.5><span class=root>“Anicce niccan”ti, “dukkhe sukhan”ti, “anattani attā”ti, “asubhe subhan”ti, ayaṁ eko vipallāso. </span><br><p id=pe6:19.1><span class=root>Katamāni cattāri vipallāsavatthūni? </span><br><p id=pe6:19.2><span class=root>Kāyo vedanā cittaṁ dhammā ca. </span><br><p id=pe6:19.3><span class=root>Imāni cattāri vipallāsavatthūni. </span><br><p id=pe6:20.1><span class=root>Katamāni tīṇi vipallāsāni? </span><br><p id=pe6:20.2><span class=root>Saññā cittaṁ diṭṭhi ca. </span><br><p id=pe6:20.3><span class=root>Imāni tīṇi vipallāsāni. </span><br><p id=pe6:21.1><span class=root>Tattha manāpike vatthumhi indriyavatthe vaṇṇāyatane vā yo nimittassa uggāho, ayaṁ saññāvipallāso. </span><br><p id=pe6:21.2><span class=root>Tattha viparītacittassa vatthumhi sati viññatti, ayaṁ cittavipallāso. </span><br><p id=pe6:21.3><span class=root>Tattha viparītacittassa tamhi rūpe “asubhe subhan”ti yā khanti ruci upekkhanā nicchayo diṭṭhi nidassanaṁ santīraṇā, ayaṁ diṭṭhivipallāso. </span><br><p id=pe6:21.4><span class=root>Tattha vatthubhedena kāyesu dvādasa vipallāsā bhavanti. </span><br><p id=pe6:21.5><span class=root>Tayo kāye tayo vedanāya tayo citte tayo dhamme, cattāro saññāvipallāsā cattāro cittavipallāsā cattāro diṭṭhivipallāsā, āyatanūpacayato cakkhuviññāṇasaññāsamaṅgissa rūpesu dvādasa vipallāsā yāva mano saññāsamaṅgissa, dhammesu dvādasa vipallāsā cha dvādasakā cattāri vipallāsā bhavanti. </span><br><p id=pe6:21.6><span class=root>Ārammaṇanānattato hi aparimitasaṅkheyyānaṁ sattānaṁ aparimitamasaṅkheyyā vipallāsā bhavanti hīnukkaṭṭhamajjhimatāya. </span><br><p id=pe6:22.1><span class=root>Tattha pañcakkhandhā cattāri attabhāvavatthūni bhavanti. </span><br><p id=pe6:22.2><span class=root>Yo rūpakkhandho, so kāyo attabhāvavatthu. </span><br><p id=pe6:22.3><span class=root>Yo vedanākkhandho, so vedanā attabhāvavatthu. </span><br><p id=pe6:22.4><span class=root>Yo saññākkhandho ca saṅkhārakkhandho ca, te dhammā attabhāvavatthu. </span><br><p id=pe6:22.5><span class=root>Yo viññāṇakkhandho, so cittaṁ attabhāvavatthu. </span><br><p id=pe6:22.6><span class=root>Iti pañcakkhandhā cattāri attabhāvavatthūni. </span><br><p id=pe6:22.7><span class=root>Tattha kāye “asubhe subhan”ti. </span><br><p id=pe6:22.8><span class=root>Vipallāso bhavati. </span><br><p id=pe6:22.9><span class=root>Evaṁ vedanāsu … </span><br><p id=pe6:22.10><span class=root>citte … </span><br><p id=pe6:22.11><span class=root>dhammesu ca attavipallāso bhavati. </span><br><p id=pe6:22.12><span class=root>Tattha catunnaṁ vipallāsānaṁ samugghātanatthaṁ bhagavā cattāro satipaṭṭhāne deseti paññapeti kāye kāyānupassī viharato “asubhe subhan”ti. </span><br><p id=pe6:22.13><span class=root>Vipallāsaṁ samugghāteti, evaṁ vedanāsu, citte, dhammesu ca kātabbaṁ. </span><br><p id=pe6:23.1><span class=root>Tattha andhakāratimisā appaṭivedhalakkhaṇā avijjā, tassā vipallāsapadaṭṭhānaṁ. </span><br><p id=pe6:23.2><span class=root>Ajjhosānalakkhaṇā taṇhā, tassā piyarūpasātarūpaṁ padaṭṭhānaṁ. </span><br><p id=pe6:23.3><span class=root>Attāsayavañcanālakkhaṇo lobho, tassa adinnādānaṁ padaṭṭhānaṁ. </span><br><p id=pe6:23.4><span class=root>Idha vivādalakkhaṇo doso, tassa pāṇātipāto padaṭṭhānaṁ. </span><br><p id=pe6:23.5><span class=root>Vatthuvippaṭipattilakkhaṇo moho, tassa micchāpaṭipatti padaṭṭhānaṁ. </span><br><p id=pe6:23.6><span class=root>Saṅkhatānaṁ dhammānaṁ avināsaggahaṇalakkhaṇā niccasaññā, tassā sabbasaṅkhārā padaṭṭhānaṁ. </span><br><p id=pe6:23.7><span class=root>Sāsavaphassopagamanalakkhaṇā sukhasaññā, tassā mamaṅkāro padaṭṭhānaṁ. </span><br><p id=pe6:23.8><span class=root>Dhammesu upagamanalakkhaṇā attasaññā, tassā ahaṅkāro padaṭṭhānaṁ. </span><br><p id=pe6:23.9><span class=root>Vaṇṇasaṅgahaṇalakkhaṇā subhasaññā, tassā indriyaasaṁvaro padaṭṭhānaṁ. </span><br><p id=pe6:23.10><span class=root>Etehi navahi padehi uddiṭṭhehi sabbo akusalapakkho niddiṭṭho bhavati, so ca kho bahussutena sakkā jānituṁ no appassutena, paññavatā no duppaññena, yuttena no ayuttena. </span><br><p id=pe6:24.1><span class=root>Nava padāni kusalāni yattha sabbo kusalapakkho saṅgaho samosaraṇaṁ gacchanti. </span><br><p id=pe6:24.2><span class=root>Katamāni nava padāni? </span><br><p id=pe6:24.3><span class=root>Samatho vipassanā alobho adoso amoho aniccasaññā dukkhasaññā anattasaññā asubhasaññā ca. </span><br><p id=pe6:25.1><span class=root>Tattha katamo samatho? </span><br><p id=pe6:25.2><span class=root>Yā cittassa ṭhiti saṇṭhiti avaṭṭhiti ṭhānaṁ paṭṭhānaṁ upaṭṭhānaṁ samādhi samādhānaṁ avikkhepo avippaṭisāro vūpasamo mānaso ekaggaṁ cittassa, ayaṁ samatho. </span><br><p id=pe6:26.1><span class=root>Tattha katamā vipassanā? </span><br><p id=pe6:26.2><span class=root>Khandhesu vā dhātūsu vā āyatanesu vā nāmarūpesu vā paṭiccasamuppādesu vā paṭiccasamuppannesu vā dhammesu dukkhesu vā samudayesu vā nirodhe vā magge vā kusalākusalesu vā dhammesu sāvajjaanavajjesu vā kaṇhasukkesu vā sevitabbaasevitabbesu vā so yathābhūtaṁ vicayo pavicayo vīmaṁsā paravīmaṁsā gāhanā aggāhanā pariggāhanā cittena paricitanā tulanā upaparikkhā ñāṇaṁ vijjā vā cakkhu buddhi medhā paññā obhāso āloko ābhā pabhā khaggo nārāco dhammavicayasambojjhaṅgo sammādiṭṭhi maggaṅgaṁ, ayaṁ vipassanā. </span><br><p id=pe6:26.3><span class=root>Tenesā vipassanā iti vuccati vividhā vā esā vipassanāti, tasmā esā vipassanāti vuccati. </span><br><p id=pe6:26.4><span class=root>Dvidhā cesā hi vipassanā dhammavipassanāti vuccati, dvidhā imāya passati subhañca asubhañca kaṇhañca sukkañca sevitabbañca asevitabbañca kammañca vipākañca bandhañca vimokkhañca ācayañca apacayañca pavattiñca nivattiñca saṅkilesañca vodānañca, evaṁ vipassanāti vuccati. </span><br><p id=pe6:26.5><span class=root>Atha vā viiti upasaggo passanāti attho tasmā vipassanāti vuccate, ayaṁ vipassanā. </span><br><p id=pe6:27.1><span class=root>Tattha dve rogā sattānaṁ avijjā ca bhavataṇhā ca, etesaṁ dvinnaṁ rogānaṁ nighātāya bhagavatā dve bhesajjāni vuttāni samatho ca vipassanā ca. </span><br><p id=pe6:27.2><span class=root>Imāni dve bhesajjāni paṭisevento dve aroge sacchikaroti rāgavirāgaṁ cetovimuttiṁ avijjāvirāgañca paññāvimuttiṁ. </span><br><p id=pe6:27.3><span class=root>Tattha taṇhārogassa samatho bhesajjaṁ, rāgavirāgā cetovimutti arogaṁ. </span><br><p id=pe6:27.4><span class=root>Avijjārogassa vipassanābhesajjaṁ avijjāvirāgā paññāvimutti arogaṁ. </span><br><p id=pe6:27.5><span class=root>Evañhi bhagavā cāha, “dve dhammā pariññeyyā nāmañca rūpañca, dve dhammā pahātabbā avijjā ca bhavataṇhā ca, dve dhammā bhāvetabbā samatho ca vipassanā ca, dve dhammā sacchikātabbā vijjā ca vimutti cā”ti. </span><br><p id=pe6:27.6><span class=root>Tattha samathaṁ bhāvento rūpaṁ parijānāti, rūpaṁ parijānanto taṇhaṁ pajahati, taṇhaṁ pajahanto rāgavirāgā cetovimuttiṁ sacchikaroti, vipassanaṁ bhāvento nāmaṁ parijānāti, nāmaṁ parijānanto avijjaṁ pajahati, avijjaṁ pajahanto avijjāvirāgā paññāvimuttiṁ sacchikaroti. </span><br><p id=pe6:27.7><span class=root>Yadā bhikkhuno dve dhammā pariññātā bhavanti nāmañca rūpañca, tathāssa dve dhammā pahīnā bhavanti avijjā ca bhavataṇhā ca. </span><br><p id=pe6:27.8><span class=root>Dve dhammā bhāvitā bhavanti samatho ca vipassanā ca, dve dhammā sacchikātabbā bhavanti vijjā ca vimutti ca. </span><br><p id=pe6:27.9><span class=root>Ettāvatā bhikkhu katakicco bhavati. </span><br><p id=pe6:27.10><span class=root>Esā sopādisesā nibbānadhātu. </span><br><p id=pe6:27.11><span class=root>Tassa āyupariyādānā jīvitindriyassa uparodhā idañca dukkhaṁ nirujjhati, aññañca dukkhaṁ na uppajjati. </span><br><p id=pe6:27.12><span class=root>Tattha yo imesaṁ khandhānaṁ dhātuāyatanānaṁ nirodho vūpasamo aññesañca khandhadhātuāyatanānaṁ appaṭisandhi apātubhāvo, ayaṁ anupādisesā nibbānadhātu. </span><br><p id=pe6:28.1><span class=root>Tattha katamaṁ alobho kusalamūlaṁ? </span><br><p id=pe6:28.2><span class=root>Yaṁdhātuko alobho alubbhanā alubbhitattaṁ anicchā apatthanā akantā anajjhosānaṁ. </span><br><p id=pe6:28.3><span class=root>Ayaṁ alobho kusalamūlaṁ. </span><br><p id=pe6:28.4><span class=root>Kassetaṁ mūlaṁ? </span><br><p id=pe6:28.5><span class=root>Alobhajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span><br><p id=pe6:28.6><span class=root>Atha vā ariyo aṭṭhaṅgiko maggo kusalanti vuccati, so tiṇṇaṁ maggaṅgānaṁ mūlaṁ. </span><br><p id=pe6:28.7><span class=root>Katamesaṁ tiṇṇaṁ, sammāsaṅkappassa sammāvāyāmassa sammāsamādhissa ca imesaṁ mūlanti, tasmā kusalamūlanti vuccati. </span><br><p id=pe6:29.1><span class=root>Tattha katamaṁ adoso kusalamūlaṁ? </span><br><p id=pe6:29.2><span class=root>Yā sattesu vā saṅkhāresu vā anaghāto appaṭighāto abyāpatti abyāpādo adoso mettā mettāyanā atthakāmatā hitakāmatā cetaso pasādo, ayaṁ adoso kusalamūlaṁ. </span><br><p id=pe6:29.3><span class=root>Kassetaṁ mūlaṁ? </span><br><p id=pe6:29.4><span class=root>Adosajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span><br><p id=pe6:29.5><span class=root>Atha vā tiṇṇaṁ maggaṅgānaṁ mūlaṁ. </span><br><p id=pe6:29.6><span class=root>Katamesaṁ tiṇṇaṁ? </span><br><p id=pe6:29.7><span class=root>Sammāvācāya sammākammantassa sammāājīvassa ca imesaṁ tiṇṇaṁ maggaṅgānaṁ mūlaṁ, tasmā kusalamūlanti vuccati. </span><br><p id=pe6:30.1><span class=root>Tattha katamaṁ amoho kusalamūlaṁ? </span><br><p id=pe6:30.2><span class=root>Yaṁ catūsu ariyasaccesu yathābhūtaṁ ñāṇadassanaṁ abhisamayo sammā ca paccāgamo paṭivedho amoho asammuyhanā asammoho vijjāpakāso āloko anāvaraṇaṁ sekkhānaṁ kusalānaṁ dhammānaṁ, ayaṁ amoho kusalamūlaṁ. </span><br><p id=pe6:30.3><span class=root>Kassetaṁ mūlaṁ? </span><br><p id=pe6:30.4><span class=root>Amohajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ. </span><br><p id=pe6:30.5><span class=root>Atha vā dvinnaṁ maggaṅgānaṁ etaṁ mūlaṁ. </span><br><p id=pe6:30.6><span class=root>Katamesaṁ dvinnaṁ? </span><br><p id=pe6:30.7><span class=root>Sammādiṭṭhiyā ca sammāsatiyā ca imesaṁ dvinnaṁ maggaṅgānaṁ mūlaṁ, tasmā kusalamūlanti vuccati. </span><br><p id=pe6:31.1><span class=root>Evaṁ imesaṁ tīhi kusalamūlehi aṭṭhaṅgiko maggo yojetabbo. </span><br><p id=pe6:32.1><span class=root>Tattha katamā aniccasaññā? </span><br><p id=pe6:32.2><span class=root>“Sabbe saṅkhārā uppādavayadhammino”ti ca yā saññā sañjānanā vavatthapanā uggāho, ayaṁ aniccasaññā. </span><br><p id=pe6:32.3><span class=root>Tassā ko nissando? </span><br><p id=pe6:32.4><span class=root>Aniccasaññāya bhāvitāya bahulīkatāya aṭṭhasu lokadhammesu cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span><br><p id=pe6:33.1><span class=root>Tattha katamā dukkhasaññā? </span><br><p id=pe6:33.2><span class=root>“Sabbe saṅkhārā dukkhā”ti yā saññā sañjānanā vavatthapanā uggāho, ayaṁ dukkhasaññā. </span><br><p id=pe6:33.3><span class=root>Tassā ko nissando? </span><br><p id=pe6:33.4><span class=root>Dukkhasaññāya bhāvitāya bahulīkatāya ālasse sampamāde vimhaye ca cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span><br><p id=pe6:34.1><span class=root>Tattha katamā anattasaññā? </span><br><p id=pe6:34.2><span class=root>“Sabbesu dhammesu anattā”ti yā saññā sañjānanā vavatthapanā uggāho, ayaṁ anattasaññā. </span><br><p id=pe6:34.3><span class=root>Tassā ko nissando, anattasaññāya bhāvitāya bahulīkatāya ahaṅkāro cittaṁ nānusandhati na sandhati, mamaṅkāro na saṇṭhahati, upekkhā vā paṭikkūlatā vā saṇṭhahati, ayamassā nissando. </span><br><p id=pe6:35.1><span class=root>Tattha katamā asubhasaññā? </span><br><p id=pe6:35.2><span class=root>“Satta saṅkhārā asubhā”ti yā saññā sañjānanā vavatthapanā uggāho, ayaṁ asubhasaññā. </span><br><p id=pe6:35.3><span class=root>Tassā ko nissando? </span><br><p id=pe6:35.4><span class=root>Asubhasaññāya bhāvitāya bahulīkatāya subhanimitte cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando. </span><br><p id=pe6:36.1><span class=root>Tattha pañcannaṁ khandhānaṁ pariññā bhagavatā desitā, yo tattha asubhasaññā rūpakkhandhassa pariññattaṁ, dukkhasaññā vedanākkhandhassa pariññattaṁ, anattasaññā saññākkhandhassa saṅkhārakkhandhassa pariññattaṁ, aniccasaññā viññāṇakkhandhassa pariññattaṁ. </span><br><p id=pe6:36.2><span class=root>Tattha samathena taṇhaṁ samugghāteti, vipassanāya avijjaṁ samugghāteti, adosena dosaṁ samugghāteti, amohena mohaṁ samugghāteti, aniccasaññāya niccasaññaṁ samugghāteti, dukkhasaññāya sukhasaññaṁ samugghāteti, anattasaññāya attasaññaṁ samugghāteti, asubhasaññāya subhasaññaṁ samugghāteti. </span><br><p id=pe6:37.1><span class=root>Cittavikkhepapaṭisaṁharaṇalakkhaṇo samatho, tassa jhānāni padaṭṭhānaṁ. </span><br><p id=pe6:37.2><span class=root>Sabbadhammaṁ yathābhūtaṁ paṭivedhalakkhaṇā vipassanā, tassā sabbaneyyaṁ padaṭṭhānaṁ. </span><br><p id=pe6:37.3><span class=root>Icchāpaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ. </span><br><p id=pe6:37.4><span class=root>Abyāpādalakkhaṇo adoso, tassa pāṇātipātā veramaṇī padaṭṭhānaṁ. </span><br><p id=pe6:37.5><span class=root>Vatthuappaṭihatalakkhaṇo amoho, tassa sammāpaṭipatti padaṭṭhānaṁ. </span><br><p id=pe6:37.6><span class=root>Saṅkhatānaṁ dhammānaṁ vināsaggahaṇalakkhaṇā aniccasaññā, tassā udayabbayo padaṭṭhānaṁ. </span><br><p id=pe6:37.7><span class=root>Sāsavaphassasañjānanalakkhaṇā dukkhasaññā, tassā vedanā padaṭṭhānaṁ. </span><br><p id=pe6:37.8><span class=root>Sabbadhammaanupagamanalakkhaṇā anattasaññā, tassā dhammasaññā padaṭṭhānaṁ. </span><br><p id=pe6:37.9><span class=root>Vinīlakavipubbakauddhumātakasamuggahaṇalakkhaṇā asubhasaññā, tassā nibbidā padaṭṭhānaṁ. </span><br><p id=pe6:37.10><span class=root>Imesu navasu padesu upadiṭṭhesu sabbo kusalapakkho upadiṭṭho bhavati, so ca bahussutena sakkā jānituṁ no appassutena, paññavatā no duppaññena, yuttena no ayuttenāti. </span><br><p id=pe6:38.1><span class=root>Tattha niccasaññādhimuttassa aparāparaṁ cittaṁ paṇāmento satimapaccavekkhato aniccasaññā na upaṭṭhāti, pañcasu kāmaguṇesu sukhassādādhimuttassa iriyāpathassa agatimapaccavekkhato dukkhasaññā na upaṭṭhāti, khandhadhātuāyatanesu attādhimuttassa nānādhātuanekadhātuvinibbhogamapaccavekkhato anattasaññā na upaṭṭhāti, vaṇṇasaṇṭhānābhiratassa kāye subhādhimuttassa ca vippaṭicchannā asubhasaññā na upaṭṭhāti. </span><br><p id=pe6:39.1><span class=root>Avippaṭisāralakkhaṇā saddhā, saddahanā paccupaṭṭhānaṁ. </span><br><p id=pe6:39.2><span class=root>Tassa cattāri sotāpattiyaṅgāni padaṭṭhānaṁ. </span><br><p id=pe6:39.3><span class=root>Evañhi vuttaṁ bhagavatā saddhindriyaṁ bhikkhave, kuhiṁ daṭṭhabbaṁ, catūsu sotāpattiyaṅgesu kusalesu dhammesu. </span><br><p id=pe6:40.1><span class=root>Sūrāapaṭikkhepanalakkhaṇaṁ vīriyindriyaṁ, vīriyindriyārambho paccupaṭṭhānaṁ. </span><br><p id=pe6:40.2><span class=root>Tassa atītā cattāro sammappadhānā padaṭṭhānaṁ. </span><br><p id=pe6:40.3><span class=root>Yathā vuttaṁ bhagavatā vīriyindriyaṁ, bhikkhave, kuhiṁ daṭṭhabbaṁ, catūsu sammappadhānesu. </span><br><p id=pe6:41.1><span class=root>Sati saraṇalakkhaṇā, asammohapaccupaṭṭhānā. </span><br><p id=pe6:41.2><span class=root>Tassa atītā cattāro satipaṭṭhānā padaṭṭhānaṁ. </span><br><p id=pe6:41.3><span class=root>Yathā vuttaṁ bhagavatā satindriyaṁ bhikkhave, kuhiṁ daṭṭhabbaṁ, catūsu satipaṭṭhānesu. </span><br><p id=pe6:42.1><span class=root>Ekaggalakkhaṇo samādhi, avikkhepapaccupaṭṭhāno, tassa cattāri ñāṇāni padaṭṭhānaṁ. </span><br><p id=pe6:42.2><span class=root>Yathā vuttaṁ bhagavatā samādhindriyaṁ, bhikkhave, kuhiṁ daṭṭhabbaṁ, catūsu jhānesu. </span><br><p id=pe6:43.1><span class=root>Pajānanalakkhaṇā paññā, bhūtatthasantīraṇā paccupaṭṭhānā, tassa cattāri ariyasaccāni padaṭṭhānaṁ. </span><br><p id=pe6:43.2><span class=root>Yathā vuttaṁ bhagavatā paññindriyaṁ, bhikkhave, kuhiṁ daṭṭhabbaṁ, catūsu ariyasaccesu. </span><br><p id=pe6:44.1><span class=root>Cattāri cakkāni patirūpadesavāso cakkaṁ, sappurisūpanissayo cakkaṁ, attasammāpaṇidhānaṁ cakkaṁ, pubbe katapuññatā cakkaṁ. </span><br><p id=pe6:44.2><span class=root>Tattha ariyasannissayalakkhaṇo patirūpadesavāso, so sappurisūpanissayassa padaṭṭhānaṁ. </span><br><p id=pe6:44.3><span class=root>Ariyasannissayalakkhaṇo sappurisūpanissayo, so attasammāpaṇidhānassa padaṭṭhānaṁ. </span><br><p id=pe6:44.4><span class=root>Sammāpaṭipattilakkhaṇaṁ attasammāpaṇidhānaṁ, taṁ puññānaṁ padaṭṭhānaṁ. </span><br><p id=pe6:44.5><span class=root>Kusaladhammopacayalakkhaṇaṁ puññaṁ, taṁ sabbasampattīnaṁ padaṭṭhānaṁ. </span><br><p id=pe6:45.1><span class=root>Ekādasasīlamūlakā dhammā sīlavato avippaṭisāro bhavati …pe… </span><br><p id=pe6:45.2><span class=root>so vimuttiñāṇadassanaṁ “nāparaṁ itthattāyā”ti pajānanā. </span><br><p id=pe6:45.3><span class=root>Tattha veramaṇilakkhaṇaṁ sīlaṁ, taṁ avippaṭisārassa padaṭṭhānaṁ. </span><br><p id=pe6:45.4><span class=root>Na attānuvādalakkhaṇo avippaṭisāro, so pāmojjassa padaṭṭhānaṁ. </span><br><p id=pe6:45.5><span class=root>Abhippamodanalakkhaṇaṁ pāmojjaṁ, taṁ pītiyā padaṭṭhānaṁ. </span><br><p id=pe6:45.6><span class=root>Attamanalakkhaṇā pīti, sā passaddhiyā padaṭṭhānaṁ. </span><br><p id=pe6:45.7><span class=root>Kammaniyalakkhaṇā passaddhi, sā sukhassa padaṭṭhānaṁ. </span><br><p id=pe6:45.8><span class=root>Abyāpādalakkhaṇaṁ sukhaṁ, taṁ samādhino padaṭṭhānaṁ. </span><br><p id=pe6:45.9><span class=root>Avikkhepanalakkhaṇo samādhi, so yathābhūtañāṇadassanassa padaṭṭhānaṁ. </span><br><p id=pe6:45.10><span class=root>Aviparītasantīraṇalakkhaṇā paññā, sā nibbidāya padaṭṭhānaṁ anālayanalakkhaṇā nibbidā, sā virāgassa padaṭṭhānaṁ. </span><br><p id=pe6:45.11><span class=root>Asaṅkilesalakkhaṇo virāgo, so vimuttiyā padaṭṭhānaṁ. </span><br><p id=pe6:45.12><span class=root>Akusaladhammavivekalakkhaṇā vimutti, sā vimuttino vodānassa padaṭṭhānaṁ. </span><br><p id=pe6:46.1><span class=root>Catasso ariyabhūmiyo cattāri sāmaññaphalāni. </span><br><p id=pe6:46.2><span class=root>Tattha yo yathābhūtaṁ pajānāti, esā dassanabhūmi. </span><br><p id=pe6:46.3><span class=root>Sotāpattiphalañca so yathābhūtaṁ pajānitvā nibbindati, idaṁ tanukāmarāgassa padaṭṭhānaṁ byāpādānaṁ. </span><br><p id=pe6:46.4><span class=root>Sakadāgāmiphalañca saṇhaṁ virajjati, ayaṁ rāgavirāgā cetovimutti. </span><br><p id=pe6:46.5><span class=root>Anāgāmiphalañca yaṁ avijjāvirāgā vimuccati, ayaṁ katābhūmi. </span><br><p id=pe6:46.6><span class=root>Arahattañca sāmaññaphalānīti ko vacanattho, ariyo aṭṭhaṅgiko maggo sāmaññaṁ, tassetāni phalāni sāmaññaphalānīti vuccati. </span><br><p id=pe6:46.7><span class=root>Kissa brahmaññaphalānīti vuccante? </span><br><p id=pe6:46.8><span class=root>Brahmaññaariyo aṭṭhaṅgiko maggo, tassa tāni phalānīti brahmaññaphalānīti vuccante. </span><br><p id=pe6:47.1><span class=root>Tattha sotāpanno kathaṁ hoti? </span><br><p id=pe6:47.2><span class=root>Saha saccābhisamayā ariyasāvakassa tīṇi saṁyojanāni pahīyanti sakkāyadiṭṭhi vicikicchā sīlabbataparāmāso ca, imesaṁ tiṇṇaṁ saṁyojanānaṁ pahānā parikkhayā ariyasāvako hoti sotāpanno avinipātadhammo yāva dukkhassantaṁ karoti. </span><br><p id=pe6:48.1><span class=root>Tattha katamā sakkāyadiṭṭhi? </span><br><p id=pe6:48.2><span class=root>Assutavā bālo puthujjano yāva ariyadhamme akovido, so rūpaṁ attato samanupassati yāva viññāṇasmiṁ attānaṁ, so imesu pañcasu khandhesu attaggāho vā attaniyaggāho vā esohamasmi ekasmiṁ vasavattiko pakkhitto anuggaho anusayanto aṅgamaṅganti parati. </span><br><p id=pe6:48.3><span class=root>Yā tathābhūtassa khanti ruci pekkhanā ākāraparivitakko diṭṭhinijjhāyanā abhippasannā, ayaṁ vuccate sakkāyadiṭṭhīti. </span><br><p id=pe6:49.1><span class=root>Tattha pañca diṭṭhiyo ucchedaṁ bhajanti. </span><br><p id=pe6:49.2><span class=root>Katamāyo pañca? </span><br><p id=pe6:49.3><span class=root>Rūpaṁ attato samanupassati, yāva viññāṇaṁ attato samanupassati, imāyo pañca ucchedaṁ bhajanti, avasesāyo pannarasa sassataṁ bhajanti. </span><br><p id=pe6:49.4><span class=root>Iti sakkāyadiṭṭhipahānā dvāsaṭṭhidiṭṭhigatāni pahīyanti. </span><br><p id=pe6:49.5><span class=root>Pahānā ucchedaṁ sassatañca na bhajati. </span><br><p id=pe6:49.6><span class=root>Iti ucchedasassatappahānā ariyasāvakassa na kiñci diṭṭhigataṁ bhavati, aññā vā lokuttarāya sammādiṭṭhiyā. </span><br><p id=pe6:49.7><span class=root>Kathaṁ pana sakkāyadiṭṭhi na bhavati? </span><br><p id=pe6:49.8><span class=root>Idha ariyasāvako sutavā hoti, sabbo sukkapakkho kātabbo, yāva ariyadhammesu kovido rūpaṁ anattato samanupassati, yāva viññāṇaṁ …pe… </span><br><p id=pe6:49.9><span class=root>evamassa samanupassantassa sakkāyadiṭṭhi na bhavati. </span><br><p id=pe6:50.1><span class=root>Kathaṁ vicikicchā na bhavati? </span><br><p id=pe6:50.2><span class=root>Idha ariyasāvako buddhe na kaṅkhati, na vicikicchati abhippasīdati, itipi so bhagavāti sabbaṁ. </span><br><p id=pe6:50.3><span class=root>Dhamme na kaṅkhati na vicikicchati sabbaṁ. </span><br><p id=pe6:50.4><span class=root>Yāva taṇhakkhayo virāgo nirodho nibbānanti, iminā dutiyena ākaṅkhiyena dhammena samannāgato hoti. </span><br><p id=pe6:50.5><span class=root>Saṅghe na kaṅkhati …pe… </span><br><p id=pe6:50.6><span class=root>yāva pūjā devānañca manussānañcāti, iminā tatiyena ākaṅkhiyena dhammena samannāgato hoti. </span><br><p id=pe6:51.1><span class=root>Sabbe saṅkhārā dukkhāti na kaṅkhati na vicikicchati adhimuccati abhippasīdati. </span><br><p id=pe6:51.2><span class=root>Taṇhā dukkhasamudayoti na kaṅkhati na vicikicchati. </span><br><p id=pe6:51.3><span class=root>Taṇhānirodhā dukkhanirodhoti na kaṅkhati na vicikicchati. </span><br><p id=pe6:51.4><span class=root>Ariyo aṭṭhaṅgiko maggo dukkhanirodhagāminī paṭipadāti na kaṅkhati na vicikicchati adhimuccati abhippasīdati. </span><br><p id=pe6:51.5><span class=root>Yāva buddhe vā dhamme vā saṅghe vā dukkhe vā samudaye vā nirodhe vā magge vā kaṅkhāyanā vimati vicikicchā dvedhāpathā āsappanā parisappanā anavaṭṭhānaṁ adhiṭṭhāgamanaṁ anekaṁso anekaṁsikatā, te tassa pahīnā bhavanti paṇunnā ucchinnamūlā tālāvatthukatā anabhāvaṅkatā āyatiṁ anuppādadhammā. </span><br><p id=pe6:52.1><span class=root>Tattha sīlabbataparāmāso dvidhā—</span><br><p id=pe6:52.2><span class=root>sīlassa vā suddhassa vā. </span><br><p id=pe6:52.3><span class=root>Tattha sīlassa sīlabbataparāmāso imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā tattha kapotapādāhi accharāhi saddhiṁ kīḷissāmi ramissāmi paricarissāmīti. </span><br><p id=pe6:52.4><span class=root>Yathābhūtadassananti rucivimutti rāgo rāgaparivattakā diṭṭhirūpanā passanā asantussitassa sīlabbataparāmāso. </span><br><p id=pe6:52.5><span class=root>Tattha katamo suddhassa sīlabbataparāmāso? </span><br><p id=pe6:52.6><span class=root>Idhekacco sīlaṁ parāmasati, sīlena sujjhati, sīlena nīyati, sīlena muccati, sukhaṁ vītikkamati, dukkhaṁ vītikkamati, sukhadukkhaṁ vītikkamati anupāpuṇāti uparimena. </span><br><p id=pe6:52.7><span class=root>Tadubhayaṁ sīlavataṁ parāmasati tadubhayena sīlavatena sujjhanti muccanti nīyanti, sukhaṁ vītikkamanti, dukkhaṁ vītikkamanti, sukhadukkhaṁ vītikkamanti, anupāpuṇantīti avisucikaraṁ dhammaṁ avimuttikaraṁ dhammaṁ visucito vimuttito paccāgacchantassa yā tathābhūtassa khanti ruci mutti pekkhanā ākāraparivitakko diṭṭhinijjhāyanā passanā, ayaṁ suddhassa sīlabbataparāmāso. </span><br><p id=pe6:52.8><span class=root>Ete ubho parāmāsā ariyasāvakassa pahīnā bhavanti yāva āyatiṁ anuppādadhammā, so sīlavā bhavati ariyakantehi sīlehi samannāgato akkhaṇḍehi yāva upasamasaṁvattanikehi. </span><br><p id=pe6:52.9><span class=root>Imesaṁ tiṇṇaṁ saṁyojanānaṁ pahānā sutavā ariyasāvako bhavati sotāpanno avinipātadhammo, sabbaṁ. </span><br><p id=pe6:53.1><span class=root>Sahasaccābhisamayā, iti ko vacanattho? </span><br><p id=pe6:53.2><span class=root>Cattāro abhisamayā, pariññābhisamayo pahānābhisamayo sacchikiriyābhisamayo bhāvanābhisamayo. </span><br><p id=pe6:54.1><span class=root>Tattha ariyasāvako dukkhaṁ pariññābhisamayena abhisameti, samudayaṁ pahānābhisamayena abhisameti, nirodhaṁ sacchikiriyābhisamayena abhisameti, maggaṁ bhāvanābhisamayena abhisameti. </span><br><p id=pe6:54.2><span class=root>Kiṅkāraṇaṁ? </span><br><p id=pe6:54.3><span class=root>Dukkhassa pariññābhisamayo, samudayassa pahānābhisamayo, nirodhassa sacchikiriyābhisamayo, maggassa bhāvanābhisamayo. </span><br><p id=pe6:54.4><span class=root>Samathavipassanāya kathaṁ abhisameti? </span><br><p id=pe6:54.5><span class=root>Ārammaṇe cittaṁ upanibandhetvā pañcakkhandhe dukkhato passati. </span><br><p id=pe6:54.6><span class=root>Tattha yo upanibandho, ayaṁ samatho. </span><br><p id=pe6:54.7><span class=root>Yā pariyogāhanā, ayaṁ vipassanā. </span><br><p id=pe6:54.8><span class=root>Pañcakkhandhe dukkhāti passato yo pañcakkhandhesu ālayo nikanti upagamanaṁ ajjhosānā icchā mucchā paṇidhi patthanā pahīyati. </span><br><p id=pe6:54.9><span class=root>Tattha pañcakkhandhā dukkhaṁ. </span><br><p id=pe6:54.10><span class=root>Yo tattha ālayo nikanti upagamanaṁ ajjhosānaṁ icchā mucchā paṇidhi patthanā, ayaṁ samudayo. </span><br><p id=pe6:54.11><span class=root>Yaṁ tassa pahānaṁ, so nirodho samatho vipassanā ca maggo, evaṁ tesaṁ catunnaṁ ariyasaccānaṁ ekakāle ekakkhaṇe ekacitte apubbaṁ acarimaṁ abhisamayo bhavati. </span><br><p id=pe6:54.12><span class=root>Tenāha bhagavā “sahasaccābhisamayā ariyasāvakassa tīṇi saṁyojanāni pahīyantī”ti. </span><br><p id=pe6:55.1><span class=root>Tattha samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti. </span><br><p id=pe6:55.2><span class=root>Kiṁ kāraṇā? </span><br><p id=pe6:55.3><span class=root>Dukkhaṁ pariññābhisamayo, yāva maggaṁ bhāvanābhisamayo. </span><br><p id=pe6:55.4><span class=root>Evaṁ diṭṭhanto yathā nāvā jalaṁ gacchantī cattāri kiccāni karoti, pārimaṁ tīraṁ pāpeti, orimaṁ tīraṁ jahati, bhāraṁ vahati, sotaṁ chindati; </span><br><p id=pe6:55.5><span class=root>evameva samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti. </span><br><p id=pe6:55.6><span class=root>Yathā vā sūriyo udayanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, sītaṁ pariyādiyati; </span><br><p id=pe6:55.7><span class=root>evameva samathavipassanā yuganaddhā vattamānā ekakāle …pe… </span><br><p id=pe6:55.8><span class=root>yathā padīpo jalanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, upādānaṁ pariyādiyati; </span><br><p id=pe6:55.9><span class=root>evameva samathavipassanā yuganaddhā vattamānā ekakāle …pe…. </span><br><p id=pe6:56.1><span class=root>Yadā ariyasāvako sotāpanno bhavati avinipātadhammo niyato yāva dukkhassantaṁ karoti, ayaṁ dassanabhūmi. </span><br><p id=pe6:56.2><span class=root>Sotāpattiphalañca sotāpattiphale ṭhito uttari samathavipassanaṁ bhāvento yuganaddhā vattamānā kāmarāgabyāpādānaṁ yebhuyyena pahānā ariyasāvako hoti. </span><br><p id=pe6:56.3><span class=root>Sakadāgāmi pariniṭṭhitattā sakideva imaṁ lokaṁ āgantvā dukkhassantaṁ karoti, ayaṁ tanubhūmi. </span><br><p id=pe6:57.1><span class=root>Sakadāgāmiphalañca yo sakadāgāmiphale ṭhito vipassanaṁ bhāvento kāmarāgabyāpāde sānusaye anavasesaṁ pajahati, kāmarāgabyāpādesu anavasesaṁ pahīnesu pañcorambhāgiyāni saṁyojanāni pahīnāni bhavanti sakkāyadiṭṭhi sīlabbataparāmāso vicikicchā kāmacchando byāpādo ca, imesaṁ pañcannaṁ orambhāgiyānaṁ saṁyojanānaṁ pahānā ariyasāvako hoti anāgāmī tattha parinibbāyī anāvattidhammo tasmā lokā, ayaṁ vītarāgabhūmi. </span><br><p id=pe6:58.1><span class=root>Anāgāmiphalañca anāgāmiphale ṭhito uttari samathavipassanaṁ bhāvento pañca uddhambhāgiyāni saṁyojanāni pajahati rūparāgaarūparāgamānauddhaccaavijjañca. </span><br><p id=pe6:58.2><span class=root>Imesaṁ pañcannaṁ uddhambhāgiyānaṁ saṁyojanānaṁ pahānā ariyasāvako arahā bhavati, khīṇāsavo vusitavā sammadaññāvimutto parikkhīṇabhavasaṁyojano anuppattasadattho, ayaṁ katābhūmi. </span><br><p id=pe6:59.1><span class=root>Arahantova ayaṁ sopādisesā nibbānadhātu. </span><br><p id=pe6:59.2><span class=root>Tassa āyukkhayā jīvitindriyāparodhā idañca dukkhaṁ nirujjhati, aññañca dukkhaṁ na uppajjati. </span><br><p id=pe6:59.3><span class=root>Yo imassa dukkhassa nirodho vūpasamo, aññassa ca apātubhāvo, ayaṁ anupādisesā nibbānadhātu. </span><br><p id=pe6:59.4><span class=root>Imā dve nibbānadhātuyo. </span><br><p id=pe6:59.5><span class=root>Iti saccāni vuttāni. </span><br><p id=pe6:59.6><span class=root>Saccābhisamayo vutto, kilesavavatthānaṁ vuttaṁ, pahānaṁ vuttaṁ, bhūmiyo vuttā, phalāni vuttāni, nibbānadhātuyo vuttā. </span><br><p id=pe6:59.7><span class=root>Evamimesu vuttesu sabbabodhi vuttā bhavati. </span><br><p id=pe6:59.8><span class=root>Ettha yogo karaṇīyo. </span><br><p id=pe6:60.1><span class=root>Tattha katamāyo nava anupubbasamāpattiyo? </span><br><p id=pe6:60.2><span class=root>Cattāri jhānāni catasso ca arūpasamāpattiyo nirodhasamāpatti ca. </span><br><p id=pe6:60.3><span class=root>Tattha cattāri jhānāni katamāni? </span><br><p id=pe6:60.4><span class=root>Idha, bhikkhave, bhikkhu vivicceva kāmehīti vitthārena kātabbāni. </span><br><p id=pe6:60.5><span class=root>Tattha katamā cattāro arūpasamāpattiyo? </span><br><p id=pe6:60.6><span class=root>Virāgino vata vattabbo, yāva nirodhasamāpatti vitthārena kātabbā. </span><br><p id=pe6:60.7><span class=root>Imāyo nava anupubbasamāpattiyo. </span><br><p id=pe6:61.1><span class=root>Tattha katamaṁ paṭhamaṁ jhānaṁ? </span><br><p id=pe6:61.2><span class=root>Pañcaṅgavippayuttaṁ pañcaṅgasamannāgataṁ. </span><br><p id=pe6:61.3><span class=root>Katamehi pañcahi aṅgehi vippayuttaṁ? </span><br><p id=pe6:61.4><span class=root>Pañcahi nīvaraṇehi. </span><br><p id=pe6:61.5><span class=root>Tattha katamāni pañca nīvaraṇāni? </span><br><p id=pe6:61.6><span class=root>Kāmacchandoti vitthāretabbo. </span><br><p id=pe6:61.7><span class=root>Tattha katamo kāmacchando? </span><br><p id=pe6:61.8><span class=root>Yo pañcasu kāmaguṇesu chandarāgo pemaṁ nikanti ajjhosānaṁ icchā mucchā patthanā apariccāgo anusayo pariyuṭṭhānaṁ, ayaṁ kāmacchandanīvaraṇaṁ. </span><br><p id=pe6:61.9><span class=root>Tattha katamaṁ byāpādanīvaraṇaṁ? </span><br><p id=pe6:61.10><span class=root>Yo sattesu saṅkhāresu ca āghāto …pe… </span><br><p id=pe6:61.11><span class=root>yathā dose tathā nioṭṭhānā, ayaṁ byāpādo nīvaraṇaṁ. </span><br><p id=pe6:61.12><span class=root>Tattha katamaṁ middhaṁ? </span><br><p id=pe6:61.13><span class=root>Yā cittassa jaḷatā cittassa garuttaṁ cittassa akammaniyatā cittassa nikkhepo niddāyanā pacalikatā pacalāyanā pacalāyanaṁ, idaṁ middhaṁ. </span><br><p id=pe6:61.14><span class=root>Tattha katamaṁ thinaṁ? </span><br><p id=pe6:61.15><span class=root>Yā kāyassa thinatā jaḷatā kāyassa garuttā kāyassa appassaddhi, idaṁ thinaṁ. </span><br><p id=pe6:61.16><span class=root>Iti idañca thinaṁ purimakañca middhaṁ tadubhayaṁ thinamiddhanīvaraṇanti vuccati. </span><br><p id=pe6:61.17><span class=root>Tattha katamaṁ uddhaccaṁ? </span><br><p id=pe6:61.18><span class=root>Yo avūpasamo cittassa, idaṁ uddhaccaṁ. </span><br><p id=pe6:61.19><span class=root>Tattha katamaṁ kukkuccaṁ? </span><br><p id=pe6:61.20><span class=root>Yo cetaso vilekho alañcanā vilañcanā hadayalekho vippaṭisāro, idaṁ kukkuccaṁ. </span><br><p id=pe6:61.21><span class=root>Iti idañca kukkuccaṁ purimakañca uddhaccaṁ tadubhayaṁ uddhaccakukkuccanīvaraṇanti vuccati. </span><br><p id=pe6:61.22><span class=root>Tattha katamaṁ vicikicchānīvaraṇaṁ? </span><br><p id=pe6:61.23><span class=root>Yo buddhe vā dhamme vā saṅghe vā …pe… </span><br><p id=pe6:61.24><span class=root>ayaṁ vicikicchā. </span><br><p id=pe6:61.25><span class=root>Api ca kho pana pañca vicikicchāyo samanantarāyikā desantarāyikā samāpattantarāyikā maggantarāyikā saggantarāyikā, imāyo pañca vicikicchāyo. </span><br><p id=pe6:61.26><span class=root>Idha pana samāpattantarāyikā vicikicchā adhippetā. </span><br><p id=pe6:61.27><span class=root>Ime pañca nīvaraṇā. </span><br><p id=pe6:62.1><span class=root>Tattha nīvaraṇānīti ko vacanattho, kuto nivārayantīti? </span><br><p id=pe6:62.2><span class=root>Sabbato kusalapakkhikā nivārayanti. </span><br><p id=pe6:62.3><span class=root>Kathaṁ nivārayanti? </span><br><p id=pe6:62.4><span class=root>Kāmacchando asubhato nivārayati, byāpādo mettāya nivārayati, thinaṁ passaddhito nivārayati, middhaṁ vīriyārambhato nivārayati, uddhaccaṁ samathato nivārayati, kukkuccaṁ avippaṭisārato nivārayati, vicikicchā paññāto paṭiccasamuppādato nivārayati. </span><br><p id=pe6:63.1><span class=root>Aparo pariyāyo. </span><br><p id=pe6:63.2><span class=root>Kāmacchando alobhato kusalamūlato nivārayati, byāpādo adosato nivārayati, thinamiddhaṁ samādhito nivārayati, uddhaccakukkuccaṁ satipaṭṭhānehi nivārayati, vicikicchā amohato kusalamūlato nivārayati. </span><br><p id=pe6:64.1><span class=root>Aparo pariyāyo. </span><br><p id=pe6:64.2><span class=root>Tayo vihārā dibbavihāro brahmavihāro ariyavihāro. </span><br><p id=pe6:64.3><span class=root>Dibbavihāro cattāri jhānāni, brahmavihāro cattāri appamāṇāni, ariyavihāro sattatiṁsa bodhipakkhiyā dhammā. </span><br><p id=pe6:64.4><span class=root>Tattha kāmacchando uddhaccaṁ kukkuccañca dibbavihāraṁ nivārayati, byāpādo brahmavihāraṁ nivārayati, thinamiddhaṁ vicikicchā ca ariyavihāraṁ nivārayati. </span><br><p id=pe6:65.1><span class=root>Aparo pariyāyo. </span><br><p id=pe6:65.2><span class=root>Kāmacchando byāpādo uddhaccakukkuccañca samathaṁ nivārayanti, thinamiddhaṁ vicikicchā ca vipassanaṁ nivārayanti, ato nīvaraṇanti vuccante. </span><br><p id=pe6:65.3><span class=root>Imehi pañcahi aṅgehi vippayuttaṁ paṭhamaṁ jhānaṁ. </span><br><p id=pe6:66.1><span class=root>Katamehi pañcahi aṅgehi sampayuttaṁ paṭhamaṁ jhānaṁ? </span><br><p id=pe6:66.2><span class=root>Vitakkavicārehi pītiyā sukhena ca cittekaggatāya ca. </span><br><p id=pe6:66.3><span class=root>Imesaṁ pañcannaṁ aṅgānaṁ uppādapaṭilābhasamannāgamo sacchikiriyaṁ paṭhamaṁ jhānaṁ paṭiladdhanti vuccati. </span><br><p id=pe6:66.4><span class=root>Imāni pañca aṅgāni uppādetvā viharatīti, tena vuccate paṭhamaṁ jhānaṁ upasampajja viharatīti dibbena vihārena. </span><br><p id=pe6:67.1><span class=root>Tattha dutiyaṁ jhānaṁ caturaṅgasamannāgataṁ pītisukhena cittekaggatāya ajjhattaṁ sampasādanena imāni cattāri aṅgāni uppādetvā sampādetvā viharati, tena vuccati dutiyaṁ jhānaṁ upasampajja viharatīti. </span><br><p id=pe6:68.1><span class=root>Tattha pañcaṅgasamannāgataṁ tatiyaṁ jhānaṁ satiyā sampajaññena sukhena cittekaggatāya upekkhāya imāni pañcaṅgāni uppādetvā sampādetvā viharati, tena vuccati tatiyaṁ jhānaṁ upasampajja viharatīti. </span><br><p id=pe6:69.1><span class=root>Tattha catutthaṁ jhānaṁ caturaṅgasamannāgataṁ upekkhāya satipārisuddhiyā adukkhamasukhāya vedanāya cittekaggatā ca, imehi catūhaṅgehi samannāgataṁ catutthaṁ jhānaṁ. </span><br><p id=pe6:69.2><span class=root>Iti imesaṁ catunnaṁ aṅgānaṁ uppādo paṭilābho samannāgamo sacchikiriyā catutthaṁ jhānaṁ paṭiladdhanti vuccati. </span><br><p id=pe6:69.3><span class=root>Imāni cattāri jhānāni uppādetvā sampādetvā upasampajja viharati, tena vuccati dibbena vihārena viharatīti. </span><br><p id=pe6:70.1><span class=root>Tattha katamo aniccaṭṭho? </span><br><p id=pe6:70.2><span class=root>Pīḷanaṭṭho aniccaṭṭho pabhaṅgaṭṭho sampāpanaṭṭho vivekaṭṭho aniccaṭṭho, ayaṁ aniccaṭṭho. </span><br><p id=pe6:71.1><span class=root>Tattha katamo dukkhaṭṭho? </span><br><p id=pe6:71.2><span class=root>Pīḷanaṭṭho dukkhaṭṭho sampīḷanaṭṭho saṁvegaṭṭho byādhinaṭṭho, ayaṁ dukkhaṭṭho. </span><br><p id=pe6:72.1><span class=root>Tattha katamo suññaṭṭho? </span><br><p id=pe6:72.2><span class=root>Anupalitto suññaṭṭho, asambhajanaṭṭho gatapaṭṭho vivaṭṭaṭṭho, ayaṁ suññaṭṭho. </span><br><p id=pe6:73.1><span class=root>Tattha katamo anattaṭṭho? </span><br><p id=pe6:73.2><span class=root>Anissariyaṭṭho anattaṭṭho, avasavattanaṭṭho, akāmakāriṭṭho parividaṭṭho, ayaṁ anattaṭṭhoti. </span><br><p id=pe6:74.1><span class=root>Suttatthasamuccayo nāma saṁvattisantikā peṭakabhūmi samattā. </span><br></main><footer class="container footer"><small><a href=/about/>Contact info</a></small></footer>