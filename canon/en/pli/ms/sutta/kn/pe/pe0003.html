<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0002.html>Previous</a><a href=/canon/en/pli/ms/sutta/kn/pe/pe0004.html>Next</a></div><p><div class=verse-container id=pe3:0.1><span>Peṭakopadesa </span></div><p><div class=verse-container id=pe3:0.2><span class=big-bold>3. Suttādhiṭṭhānatatiyabhūmi </span></div><p><div class=verse-container id=pe3:1.1><span>Tattha katamaṁ suttādhiṭṭhānaṁ? </span></div><p><div class=verse-container id=pe3:2.1><span>Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ. </span></div><p><div class=verse-container id=pe3:3.1><span>Tattha katamaṁ lobhādhiṭṭhānaṁ? </span></div><p><div class=verse-container id=pe3:4.1><span>“Vitakkamathitassa jantuno, </span></div><p><div class=verse-container id=pe3:4.2><span>Tibbarāgassa subhānupassino; </span></div><p><div class=verse-container id=pe3:4.3><span>Bhiyyo taṇhā pavaḍḍhati, </span></div><p><div class=verse-container id=pe3:4.4><span>Esa kho gāḷhaṁ karoti bandhanaṁ”. </span></div><p><div class=verse-container id=pe3:5.1><span>Vitakkamathitassāti kāmarāgo. </span></div><p><div class=verse-container id=pe3:5.2><span>Subhānupassinoti kāmarāgavatthu. </span></div><p><div class=verse-container id=pe3:5.3><span>Bhiyyo taṇhā pavaḍḍhatīti kāmataṇhā. </span></div><p><div class=verse-container id=pe3:5.4><span>Esa gāḷhaṁ karoti bandhananti rāgaṁ, iti yo yo dhammo mūlanikkhitto, so yevettha dhammo uggāvahitabbo. </span></div><p><div class=verse-container id=pe3:5.5><span>Na bhagavā ekaṁ dhammaṁ ārabbha aññaṁ dhammaṁ deseti. </span></div><p><div class=verse-container id=pe3:5.6><span>Yassa vitakketi kāmavitakko tameva vitakkaṁ kāmavitakkena niddisīyati. </span></div><p><div class=verse-container id=pe3:5.7><span>Tibbarāgassāti tasseva vitakkassa vatthuṁ niddisati. </span></div><p><div class=verse-container id=pe3:5.8><span>Subhānupassino bhiyyo taṇhā pavaḍḍhatīti tameva rāgaṁ kāmataṇhāti niddisati. </span></div><p><div class=verse-container id=pe3:5.9><span>Esa gāḷhaṁ karoti bandhananti tameva taṇhāsaṁyojanaṁ niddisati. </span></div><p><div class=verse-container id=pe3:5.10><span>Evaṁ gāthāsu anuminitabbaṁ. </span></div><p><div class=verse-container id=pe3:5.11><span>Evaṁ saveyyākaraṇesu. </span></div><p><div class=verse-container id=pe3:6.1><span>Tattha bhagavā ekaṁ dhammaṁ tividhaṁ niddisati, nissandato hetuto phalato. </span></div><p><div class=verse-container id=pe3:7.1><span>“Dadaṁ piyo hoti bhajanti naṁ bahū, </span></div><p><div class=verse-container id=pe3:7.2><span>Kittiñca pappoti yaso ca vaḍḍhati; </span></div><p><div class=verse-container id=pe3:7.3><span>Amaṅkubhūto parisaṁ vigāhati, </span></div><p><div class=verse-container id=pe3:7.4><span>Visārado hoti naro amaccharī”. </span></div><p><div class=verse-container id=pe3:8.1><span>Dadanti yaṁ yaṁ dānaṁ, idaṁ dānamayikaṁ puññakriyaṁ. </span></div><p><div class=verse-container id=pe3:8.2><span>Tattha hetu. </span></div><p><div class=verse-container id=pe3:8.3><span>Yañcetaṁ. </span></div><p><div class=verse-container id=pe3:8.4><span>Bhajanti naṁ bahū, kittinti yo ca kalyāṇo kittisaddo loke abbhuggacchati, yaṁ bahukassa janassa piyo bhavati manāpo ca. </span></div><p><div class=verse-container id=pe3:8.5><span>Yañca avippaṭisārī kālaṁ karoti ayaṁ nissando. </span></div><p><div class=verse-container id=pe3:8.6><span>Yaṁ kāyassa bhedā devesu upapajjatīti idaṁ phalaṁ. </span></div><p><div class=verse-container id=pe3:8.7><span>Idaṁ lobhādhiṭṭhānaṁ. </span></div><p><div class=verse-container id=pe3:9.1><span>Tattha katamaṁ dosādhiṭṭhānaṁ? </span></div><p><div class=verse-container id=pe3:10.1><span>“Yo pāṇamatipāteti, </span></div><p><div class=verse-container id=pe3:10.2><span>musāvādañca bhāsati; </span></div><p><div class=verse-container id=pe3:10.3><span>Loke adinnaṁ ādiyati, </span></div><p><div class=verse-container id=pe3:10.4><span>paradārañca gacchati; </span></div><p><div class=verse-container id=pe3:10.5><span>Surāmerayapānañca, </span></div><p><div class=verse-container id=pe3:10.6><span>yo naro anuyuñjati. </span></div><p><div class=verse-container id=pe3:11.1><span>Appahāya pañca verāni, </span></div><p><div class=verse-container id=pe3:11.2><span>dussīlo iti vuccati; </span></div><p><div class=verse-container id=pe3:11.3><span>Kāyassa bhedā duppañño, </span></div><p><div class=verse-container id=pe3:11.4><span>nirayaṁ sopapajjati”. </span></div><p><div class=verse-container id=pe3:12.1><span>Yo pāṇamatipātetīti duṭṭho pāṇamatipāteti. </span></div><p><div class=verse-container id=pe3:12.2><span>Musāvādañca bhāsatīti dosopaghātāya musāvādañca bhāsati. </span></div><p><div class=verse-container id=pe3:12.3><span>Surāmerayapānañca, yo naro anuyuñjatīti doso nidānaṁ. </span></div><p><div class=verse-container id=pe3:12.4><span>Yo ca surāmerayapānaṁ anuyuñjati yathāparadāravihārī amittā janayanti. </span></div><p><div class=verse-container id=pe3:13.1><span>Pañca verāni appahāyāti pañcannaṁ bhikkhāpadānaṁ samatikkamanaṁ sabbesaṁ dosajānaṁ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca. </span></div><p><div class=verse-container id=pe3:14.1><span>Tīṇi bālassa bālalakkhaṇāni—</span></div><p><div class=verse-container id=pe3:14.2><span>dubbhāsitabhāsī ca hoti, duccintitacintī ca dukkaṭakammakārī ca. </span></div><p><div class=verse-container id=pe3:14.3><span>Tattha yaṁ kāyena ca vācāya ca parakkamati, idamassa dukkaṭakammakārī. </span></div><p><div class=verse-container id=pe3:14.4><span>Tāyaṁ yathā ca musāvādaṁ bhāsati yathā pubbaniddiṭṭhaṁ, idamassa dubbhāsitā. </span></div><p><div class=verse-container id=pe3:14.5><span>Yañca saṅkappeti manoduccaritaṁ byāpādaṁ, idamassa duccintitacintitā. </span></div><p><div class=verse-container id=pe3:14.6><span>Yaṁ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṁ kathaṁ kathanti. </span></div><p><div class=verse-container id=pe3:14.7><span>Yadā bhavati so ca pāṇātipātādidasaakusalakammapatho, so tatonidānaṁ dukkhaṁ domanassaṁ paṭisaṁvedetīti. </span></div><p><div class=verse-container id=pe3:14.8><span>Puna caparaṁ yadā passati coraṁ rājāparādhikaṁ raññā gahitaṁ jīvitā voropetaṁ, tassevaṁ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṁ dukkhaṁ domanassaṁ paṭisaṁvedeti. </span></div><p><div class=verse-container id=pe3:14.9><span>Puna caparaṁ bālo yadā bhavati āsanā samārūḷho yāva yā me gati bhavissati ito pecca paraṁ maraṇāti so tatonidānaṁ dukkhaṁ domanassaṁ paṭisaṁvedeti iti bālalakkhaṇaṁ hetu. </span></div><p><div class=verse-container id=pe3:14.10><span>Tīṇi tajjāni dukkhāni nissando. </span></div><p><div class=verse-container id=pe3:14.11><span>Kāyassa bhedā nirayesu upapajjati, idaṁ phalaṁ. </span></div><p><div class=verse-container id=pe3:14.12><span>Idaṁ dosādhiṭṭhānaṁ. </span></div><p><div class=verse-container id=pe3:15.1><span>Tattha katamaṁ mohādhiṭṭhānaṁ? </span></div><p><div class=verse-container id=pe3:16.1><span>“Satañceva sahassānaṁ, </span></div><p><div class=verse-container id=pe3:16.2><span>kappānaṁ saṁsarissati; </span></div><p><div class=verse-container id=pe3:16.3><span>Atha vāpi tato bhiyyo, </span></div><p><div class=verse-container id=pe3:16.4><span>gabbhā gabbhaṁ gamissatha. </span></div><p><div class=verse-container id=pe3:17.1><span>Anupādāya buddhavacanaṁ, </span></div><p><div class=verse-container id=pe3:17.2><span>Saṅkhāre attato upādāya; </span></div><p><div class=verse-container id=pe3:17.3><span>Dukkhassantaṁ karissanti, </span></div><p><div class=verse-container id=pe3:17.4><span>Ṭhānametaṁ na vijjati”. </span></div><p><div class=verse-container id=pe3:18.1><span>Yo yaṁ anamataggasaṁsāraṁ samāpanno jāyate ca mīyate ca, ayaṁ avijjāhetukā. </span></div><p><div class=verse-container id=pe3:18.2><span>Yānipi ca saṅkhārānaṁ payojanāni, tānipi avijjāpaccayāni, yaṁ adassanaṁ buddhavacanassa, ayaṁ avijjāsutteyeva niddiṭṭhaṁ. </span></div><p><div class=verse-container id=pe3:18.3><span>Yo ca saṅkhāre attato harati pañcakkhandhe pañca diṭṭhiyo upagacchati. </span></div><p><div class=verse-container id=pe3:18.4><span>“Etaṁ mama, esohamasmi, eso me attā”ti idaṁ suttaṁ avijjāya nikkhittaṁ, avijjāya nikkhipitaṁ. </span></div><p><div class=verse-container id=pe3:18.5><span>Evaṁ satthā sutte nayena dhammena niddisati. </span></div><p><div class=verse-container id=pe3:18.6><span>Asādhāraṇena taṁyeva tattha niddisitabbaṁ. </span></div><p><div class=verse-container id=pe3:18.7><span>Na aññaṁ. </span></div><p><div class=verse-container id=pe3:19.1><span>Ye hi keci, bhikkhave, samaṇā vā brāhmaṇā vā “idaṁ dukkhan”ti nappajānanti cattāri saccāni vitthārena, yaṁ tattha appajānanā, idaṁ dukkhaṁ, ayaṁ hetu. </span></div><p><div class=verse-container id=pe3:19.2><span>Appajānanto vividhe saṅkhāre abhisaṅkharoti, ayaṁ nissando. </span></div><p><div class=verse-container id=pe3:19.3><span>Yañca diṭṭhigatāni parāmasati “idameva saccaṁ moghamaññan”ti ayaṁ nissando. </span></div><p><div class=verse-container id=pe3:19.4><span>Yaṁ punabbhavaṁ nibbatteti, idaṁ phalaṁ. </span></div><p><div class=verse-container id=pe3:19.5><span>Ayampi dhammo saniddiṭṭho hetuto ca phalato ca nissandato ca. </span></div><p><div class=verse-container id=pe3:20.1><span>Ettha pana keci dhammā sādhāraṇā bhavanti. </span></div><p><div class=verse-container id=pe3:20.2><span>Hetu khalu āditoyeva sutte nikkhipissanti. </span></div><p><div class=verse-container id=pe3:20.3><span>Yathā kiṁ bhave cattārimāni, bhikkhave, agatigamanāni. </span></div><p><div class=verse-container id=pe3:20.4><span>Tattha yañca chandāgatiṁ gacchati yañca bhayāgatiṁ gacchati, ayaṁ lobho akusalamūlaṁ. </span></div><p><div class=verse-container id=pe3:20.5><span>Yaṁ dosā, ayaṁ dosoyeva. </span></div><p><div class=verse-container id=pe3:20.6><span>Yaṁ mohā, ayaṁ mohoyeva. </span></div><p><div class=verse-container id=pe3:20.7><span>Evaṁ imāni tīṇi akusalamūlāni āditoyeva upaparikkhitabbāni. </span></div><p><div class=verse-container id=pe3:20.8><span>Yattha ekaṁ niddisitabbaṁ, tattha ekaṁ niddisīyati. </span></div><p><div class=verse-container id=pe3:20.9><span>Tathā dve yathā tīṇi, na hi ādīhi anikkhitte hetu vā nissando vā phalaṁ vā niddisitabbaṁ. </span></div><p><div class=verse-container id=pe3:21.1><span>Ayañcettha gāthā—</span></div><p><div class=verse-container id=pe3:22.1><span>“Chandā dosā bhayā mohā, </span></div><p><div class=verse-container id=pe3:22.2><span>yo dhammaṁ ativattati; </span></div><p><div class=verse-container id=pe3:22.3><span>Nihīyati tassa yaso, </span></div><p><div class=verse-container id=pe3:22.4><span>kāḷapakkheva candimā”. </span></div><p><div class=verse-container id=pe3:23.1><span>Kattha chandā ca ayaṁ lobho yathā niddiṭṭhaṁ pubbe. </span></div><p><div class=verse-container id=pe3:23.2><span>Idaṁ mohādhiṭṭhānaṁ. </span></div><p><div class=verse-container id=pe3:24.1><span>Tattha katamaṁ alobhādhiṭṭhānaṁ? </span></div><p><div class=verse-container id=pe3:25.1><span>“Asubhānupassiṁ viharantaṁ, </span></div><p><div class=verse-container id=pe3:25.2><span>Indriyesu susaṁvutaṁ; </span></div><p><div class=verse-container id=pe3:25.3><span>Bhojanamhi ca mattaññuṁ, </span></div><p><div class=verse-container id=pe3:25.4><span>Saddhaṁ āraddhavīriyaṁ; </span></div><p><div class=verse-container id=pe3:25.5><span>Taṁ ve nappasahati māro, </span></div><p><div class=verse-container id=pe3:25.6><span>Vāto selaṁva pabbatan”ti. </span></div><p><div class=verse-container id=pe3:26.1><span>Tattha yā asubhāya upaparikkhā, ayaṁ kāmesu ādīnavadassanena pariccāgo. </span></div><p><div class=verse-container id=pe3:26.2><span>Indriyesu susaṁvuto tasseva alobhassa pāripūriyaṁ mama āyatanasocitaṁ anupādāya. </span></div><p><div class=verse-container id=pe3:26.3><span>Bhojanamhi ca mattaññunti rasataṇhāpahānaṁ. </span></div><p><div class=verse-container id=pe3:26.4><span>Iti ayaṁ alobho asubhānupassitāya vatthuto dhārayati, so alobho hetu. </span></div><p><div class=verse-container id=pe3:26.5><span>Indriyesu guttadvāratāya gocarato dhārayati, bhojanemattaññutāya parato dhārayati, ayaṁ nissando. </span></div><p><div class=verse-container id=pe3:26.6><span>Taṁ ve nappasahati māro, vāto selaṁ va pabbatanti, idaṁ phalaṁ. </span></div><p><div class=verse-container id=pe3:26.7><span>Iti yoyeva dhammo ādimhi nikkhitto, soyeva majjhe ceva avasāne ca. </span></div><p><div class=verse-container id=pe3:27.1><span>Nāhaṁ, bhikkhave, aññaṁ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṁ asubhanimittaṁ. </span></div><p><div class=verse-container id=pe3:27.2><span>Tattha asubhanimittaṁ manasikarontassa anuppanno ceva kāmacchando na uppajjati, uppanno ca kāmacchando pahīyati. </span></div><p><div class=verse-container id=pe3:27.3><span>Idaṁ alobhassa vatthu. </span></div><p><div class=verse-container id=pe3:27.4><span>Yaṁ puna anuppanno kāmarāgo pariyādiyati rūparāgaṁ arūparāgaṁ, iti phalaṁ. </span></div><p><div class=verse-container id=pe3:27.5><span>Iti ayampi ca dhammo niddiṭṭho hetuto ca nissandato ca phalato ca. </span></div><p><div class=verse-container id=pe3:27.6><span>Idaṁ alobhādhiṭṭhānaṁ. </span></div><p><div class=verse-container id=pe3:28.1><span>Tattha katamaṁ adosādhiṭṭhānaṁ? </span></div><p><div class=verse-container id=pe3:29.1><span>“Ekampi ce pāṇamaduṭṭhacitto, </span></div><p><div class=verse-container id=pe3:29.2><span>Mettāyati kusalo tena hoti; </span></div><p><div class=verse-container id=pe3:29.3><span>Sabbe ca pāṇe manasānukampaṁ, </span></div><p><div class=verse-container id=pe3:29.4><span>Pahūtamariyo pakaroti puññaṁ”. </span></div><p><div class=verse-container id=pe3:30.1><span>Ekampi ce pāṇamaduṭṭhacitto mettāyatīti ayaṁ adoso. </span></div><p><div class=verse-container id=pe3:30.2><span>Nigghātena assādo, kusalo tena hotīti tena kusalena dhammena saṁyutto dhammapaññattiṁ gacchati. </span></div><p><div class=verse-container id=pe3:30.3><span>Kusaloti yathā paññāya pañño paṇḍiccena paṇḍito. </span></div><p><div class=verse-container id=pe3:30.4><span>Pahūtamariyo pakaroti puññanti tassāyeva vipāko ayaṁ lokiyassa, na hi lokuttarassa. </span></div><p><div class=verse-container id=pe3:30.5><span>Tattha yā mettāyanā, ayaṁ hetu. </span></div><p><div class=verse-container id=pe3:30.6><span>Yaṁ kusalo bhavati ayaṁ nissando. </span></div><p><div class=verse-container id=pe3:30.7><span>Yāva abyāpajjo bhūmiyaṁ bahupuññaṁ pasavati, idaṁ phalaṁ. </span></div><p><div class=verse-container id=pe3:30.8><span>Iti adoso niddiṭṭho hetuto ca nissandato ca phalato ca. </span></div><p><div class=verse-container id=pe3:31.1><span>Ekādasānisaṁsā mettāya cetovimuttiyā. </span></div><p><div class=verse-container id=pe3:31.2><span>Tattha yā mettācetovimutti, ayaṁ ariyadhammesu rāgavirāgā cetovimutti, lokikāya bhūmikā hetu, yaṁ sukhaṁ āyatiṁ manāpo hoti manussānaṁ, ime ekādasa dhammā nissando. </span></div><p><div class=verse-container id=pe3:31.3><span>Yañca akatāvī brahmakāye upapajjati. </span></div><p><div class=verse-container id=pe3:31.4><span>Idaṁ phalaṁ. </span></div><p><div class=verse-container id=pe3:31.5><span>Idaṁ adosādhiṭṭhānaṁ. </span></div><p><div class=verse-container id=pe3:32.1><span>Tattha katamaṁ amohādhiṭṭhānaṁ? </span></div><p><div class=verse-container id=pe3:33.1><span>“Paññā hi seṭṭhā lokasmiṁ, </span></div><p><div class=verse-container id=pe3:33.2><span>yāyaṁ nibbedhagāminī; </span></div><p><div class=verse-container id=pe3:33.3><span>Yāya sammā pajānāti, </span></div><p><div class=verse-container id=pe3:33.4><span>jātimaraṇasaṅkhayaṁ”. </span></div><p><div class=verse-container id=pe3:34.1><span>Paññā hi seṭṭhāti vatthuṁ. </span></div><p><div class=verse-container id=pe3:34.2><span>Nibbedhagāminīti nibbānagāminiyaṁ yathābhūtaṁ paṭivijjhati. </span></div><p><div class=verse-container id=pe3:34.3><span>Sammā pajānāti, jātimaraṇasaṅkhayanti amoho. </span></div><p><div class=verse-container id=pe3:34.4><span>Paññāti hetu. </span></div><p><div class=verse-container id=pe3:34.5><span>Yaṁ pajānāti ayaṁ nissando. </span></div><p><div class=verse-container id=pe3:34.6><span>Yo jātimaraṇasaṅkhayo, idaṁ phalaṁ. </span></div><p><div class=verse-container id=pe3:34.7><span>Iti amoho niddiṭṭho hetunā ca nissandena ca phalena ca. </span></div><p><div class=verse-container id=pe3:35.1><span>Tīṇimāni, bhikkhave, indriyāni anaññātaññassāmītindriyaṁ aññindriyaṁ aññātāvindriyaṁ. </span></div><p><div class=verse-container id=pe3:35.2><span>Tattha katamaṁ anaññātaññassāmītindriyaṁ? </span></div><p><div class=verse-container id=pe3:35.3><span>Idha, bhikkhave, bhikkhu anabhisametassa dukkhassa ariyasaccassa abhisamayāya chandaṁ janeti vāyamati, vīriyaṁ ārabhati, cittaṁ paggaṇhāti padahati. </span></div><p><div class=verse-container id=pe3:35.4><span>Evaṁ catunnaṁ ariyasaccānaṁ kātabbaṁ. </span></div><p><div class=verse-container id=pe3:35.5><span>Tattha katamaṁ aññindriyaṁ? </span></div><p><div class=verse-container id=pe3:35.6><span>Idha, bhikkhave, bhikkhu “idaṁ dukkhaṁ ariyasaccan”ti yathābhūtaṁ pajānāti, yā ca maggo, idaṁ aññindriyaṁ. </span></div><p><div class=verse-container id=pe3:35.7><span>Āsavakkhayā anāsavo hoti, idaṁ vuccati aññātāvindriyaṁ. </span></div><p><div class=verse-container id=pe3:35.8><span>Tathāyaṁ paññā, ayaṁ hetu. </span></div><p><div class=verse-container id=pe3:35.9><span>Yaṁ chandaṁ janeti vāyamati, yā pajānāti, ayaṁ nissando. </span></div><p><div class=verse-container id=pe3:35.10><span>Yena sabbaso āsavānaṁ khayā hetu, yaṁ khaye ñāṇamuppajjati, anuppāde ñāṇañca, ayaṁ nissando. </span></div><p><div class=verse-container id=pe3:35.11><span>Yaṁ arahattaṁ, idaṁ phalaṁ. </span></div><p><div class=verse-container id=pe3:35.12><span>Tattha khīṇā me jāti, vusitaṁ brahmacariyaṁ, kataṁ karaṇīyanti, idaṁ khaye ñāṇaṁ. </span></div><p><div class=verse-container id=pe3:35.13><span>Nāparaṁ itthattāyāti pajānāmīti idaṁ anuppāde ñāṇaṁ. </span></div><p><div class=verse-container id=pe3:35.14><span>Iti imāni indriyāni amoho niddiṭṭho hetunā ca nissandena ca phalena ca. </span></div><p><div class=verse-container id=pe3:35.15><span>Imāni asādhāraṇāni niddiṭṭhāni. </span></div><p><div class=verse-container id=pe3:36.1><span>Tattha katamāni kusalamūlāni sādhāraṇāni? </span></div><p><div class=verse-container id=pe3:36.2><span>Kusalañca vo, bhikkhave, desessāmi kusalamūlañceva. </span></div><p><div class=verse-container id=pe3:36.3><span>Tattha katamaṁ kusalamūlaṁ? </span></div><p><div class=verse-container id=pe3:36.4><span>Alobho adoso amoho. </span></div><p><div class=verse-container id=pe3:36.5><span>Tattha katamaṁ kusalaṁ? </span></div><p><div class=verse-container id=pe3:36.6><span>Aṭṭha sammattāni sammādiṭṭhi yāva sammāsamādhi. </span></div><p><div class=verse-container id=pe3:36.7><span>Tattha yāni kusalamūlāni, ayaṁ hetu. </span></div><p><div class=verse-container id=pe3:36.8><span>Yañca alobho tīṇi kammāni samuṭṭhāpeti saṅkappaṁ vāyāmaṁ samādhiñca, ayaṁ alobhassa nissando. </span></div><p><div class=verse-container id=pe3:36.9><span>Tattha yo adoso, ayaṁ hetu. </span></div><p><div class=verse-container id=pe3:36.10><span>Yaṁ tayo dhamme paṭṭhapeti sammāvācaṁ sammākammantaṁ sammāājīvañca, ayaṁ nissando. </span></div><p><div class=verse-container id=pe3:36.11><span>Tattha yo amoho hetu, yaṁ dve dhamme upaṭṭhapeti aviparītadassanampi ca anabhilāpanaṁ, ayaṁ nissando. </span></div><p><div class=verse-container id=pe3:36.12><span>Imassa brahmacariyassa yaṁ phalaṁ, tā dve vimuttiyo rāgavirāgā cetovimutti avijjā virāgā ca paññāvimutti, idaṁ phalaṁ. </span></div><p><div class=verse-container id=pe3:36.13><span>Iti imāni tīṇi kusalamūlāni niddiṭṭhāni hetuto ca nissandato ca phalato ca. </span></div><p><div class=verse-container id=pe3:36.14><span>Evaṁ sādhāraṇāni kusalāni paṭivijjhitabbāni. </span></div><p><div class=verse-container id=pe3:37.1><span>Yattha duve yattha tīṇi. </span></div><p><div class=verse-container id=pe3:37.2><span>Ayañcettha gāthā. </span></div><p><div class=verse-container id=pe3:38.1><span>“Tulamatulañca sambhavaṁ, </span></div><p><div class=verse-container id=pe3:38.2><span>Bhavasaṅkhāramavassaji muni; </span></div><p><div class=verse-container id=pe3:38.3><span>Ajjhattarato samāhito, </span></div><p><div class=verse-container id=pe3:38.4><span>Abhindi kavacamivattasambhavan”ti. </span></div><p><div class=verse-container id=pe3:39.1><span>Tulamatulañca sambhavanti tulasaṅkhataṁ atulasaṅkhataṁ. </span></div><p><div class=verse-container id=pe3:39.2><span>Tattha ye saṅkhatā tulaṁ, te dve dhammā assādo ca ādīnavo ca tulitā bhavanti. </span></div><p><div class=verse-container id=pe3:39.3><span>Ettako kāmesu assādo. </span></div><p><div class=verse-container id=pe3:39.4><span>Ettako ādīnavo imassa, idaṁ nissaraṇanti iti nibbānaṁ pajānāti. </span></div><p><div class=verse-container id=pe3:39.5><span>Dvīhi kāraṇehi atulaṁ na ca sakkā tulayituṁ. </span></div><p><div class=verse-container id=pe3:39.6><span>Ettakaṁ etaṁ netaṁ paramatthīti tena atulaṁ. </span></div><p><div class=verse-container id=pe3:39.7><span>Atha pāpuṇā ratanaṁ karitvā acchariyabhāvena atulaṁ. </span></div><p><div class=verse-container id=pe3:39.8><span>Tattha kusalassa ca abhisambhavā jānanā passanā, ayaṁ amoho. </span></div><p><div class=verse-container id=pe3:39.9><span>Yaṁ tattha ñātā osiraṇā bhavasaṅkhārānaṁ, ayaṁ alobho. </span></div><p><div class=verse-container id=pe3:39.10><span>Yaṁ ajjhattarato samāhitoti vikkhepapaṭisaṁharaṇā, ayaṁ adoso. </span></div><p><div class=verse-container id=pe3:39.11><span>Iti imāni tīṇi kusalamūlāni. </span></div><p><div class=verse-container id=pe3:39.12><span>Tulamatulasambhavanti ayaṁ amoho. </span></div><p><div class=verse-container id=pe3:39.13><span>Yo bhavasaṅkhārānaṁ samosaraṇaṁ lobho sammāsamādhīnaṁ assādo, ayaṁ hetu. </span></div><p><div class=verse-container id=pe3:39.14><span>Yaṁ ajjhattarato avijjaṇḍakosaṁ sambhedo, ayaṁ nissando. </span></div><p><div class=verse-container id=pe3:39.15><span>Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca. </span></div><p><div class=verse-container id=pe3:40.1><span>Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṁ akusalamūlaṁ samosaraṇaṁ gacchati. </span></div><p><div class=verse-container id=pe3:40.2><span>So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṁ. </span></div><p><div class=verse-container id=pe3:40.3><span>Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṁ samosaraṇaṁ gacchati. </span></div><p><div class=verse-container id=pe3:40.4><span>Ayaṁ kileso, na ca lobho, na ca doso, na ca moho. </span></div><p><div class=verse-container id=pe3:41.1><span>Yathā akusalamūlāni, evaṁ kusalāni paṭikkhepena niddisitabbāni. </span></div><p><div class=verse-container id=pe3:41.2><span>Idaṁ amohādhiṭṭhānaṁ. </span></div><p><div class=verse-container id=pe3:42.1><span>Tattha katamaṁ kāyakammādhiṭṭhānaṁ? </span></div><p><div class=verse-container id=pe3:43.1><span>“Kāyena kusalaṁ kare, </span></div><p><div class=verse-container id=pe3:43.2><span>assa kāyena saṁvuto; </span></div><p><div class=verse-container id=pe3:43.3><span>Kāyaduccaritaṁ hitvā, </span></div><p><div class=verse-container id=pe3:43.4><span>kāyena sucaritaṁ care”. </span></div><p><div class=verse-container id=pe3:44.1><span>Tīṇimāni, bhikkhave, sucaritāni. </span></div><p><div class=verse-container id=pe3:44.2><span>Pāṇātipātā veramaṇī, adinnādānā veramaṇī, kāmesumicchācārā veramaṇī, idaṁ kāyakammādhiṭṭhānaṁ. </span></div><p><div class=verse-container id=pe3:45.1><span>Tattha katamaṁ vācākammādhiṭṭhānaṁ? </span></div><p><div class=verse-container id=pe3:46.1><span>“Subhāsitaṁ uttamamāhu santo, </span></div><p><div class=verse-container id=pe3:46.2><span>Dhammaṁ bhaṇe nādhammaṁ taṁ dutiyaṁ; </span></div><p><div class=verse-container id=pe3:46.3><span>Piyaṁ bhaṇe nāppiyaṁ taṁ tatiyaṁ, </span></div><p><div class=verse-container id=pe3:46.4><span>Saccaṁ bhaṇe nālikaṁ taṁ catutthaṁ”. </span></div><p><div class=verse-container id=pe3:47.1><span>Cattārimāni ca vacīsucaritāni idaṁ vācākammādhiṭṭhānaṁ. </span></div><p><div class=verse-container id=pe3:48.1><span>Tattha katamaṁ manokammādhiṭṭhānaṁ? </span></div><p><div class=verse-container id=pe3:49.1><span>“Manena kusalaṁ kammaṁ, </span></div><p><div class=verse-container id=pe3:49.2><span>manasā saṁvuto bhave; </span></div><p><div class=verse-container id=pe3:49.3><span>Manoduccaritaṁ hitvā, </span></div><p><div class=verse-container id=pe3:49.4><span>manasā sucaritaṁ care”. </span></div><p><div class=verse-container id=pe3:50.1><span>Tīṇimāni manosucaritāni, anabhijjhā, abyāpādo, sammādiṭṭhi, idaṁ manokammādhiṭṭhānaṁ. </span></div><p><div class=verse-container id=pe3:50.2><span>Imāni asādhāraṇāni suttāni. </span></div><p><div class=verse-container id=pe3:51.1><span>Tattha katamāni sādhāraṇāni suttāni? </span></div><p><div class=verse-container id=pe3:52.1><span>“Vācānurakkhī manasā susaṁvuto, </span></div><p><div class=verse-container id=pe3:52.2><span>Kāyena ca nākusalaṁ kayirā; </span></div><p><div class=verse-container id=pe3:52.3><span>Ete tayo kammapathe visodhaye, </span></div><p><div class=verse-container id=pe3:52.4><span>Ārādhaye maggamisippaveditaṁ”. </span></div><p><div class=verse-container id=pe3:53.1><span>Tisso imā, bhikkhave, pārisuddhiyo—</span></div><p><div class=verse-container id=pe3:53.2><span>kāyakammapārisuddhi, vācākammapārisuddhi, manokammapārisuddhi. </span></div><p><div class=verse-container id=pe3:54.1><span>Tattha katamā kāyakammapārisuddhi? </span></div><p><div class=verse-container id=pe3:54.2><span>Pāṇātipātā veramaṇī, adinnādānā veramaṇī, kāmesumicchācārā veramaṇī. </span></div><p><div class=verse-container id=pe3:54.3><span>Tattha katamā vacīkammapārisuddhi? </span></div><p><div class=verse-container id=pe3:54.4><span>Musāvādā veramaṇī …pe… </span></div><p><div class=verse-container id=pe3:54.5><span>samphappalāpā veramaṇī. </span></div><p><div class=verse-container id=pe3:54.6><span>Tattha katamā manokammapārisuddhi? </span></div><p><div class=verse-container id=pe3:54.7><span>Anabhijjhā abyāpādo sammādiṭṭhi. </span></div><p><div class=verse-container id=pe3:54.8><span>Idaṁ sādhāraṇasuttaṁ. </span></div><p><div class=verse-container id=pe3:55.1><span>Iti sādhāraṇāni ca suttāni asādhāraṇāni ca suttāni paṭivijjhitabbāni. </span></div><p><div class=verse-container id=pe3:55.2><span>Paṭivijjhitvā vācāya kāyena ca suttassa attho niddisitabbo. </span></div><p><div class=verse-container id=pe3:56.1><span>Tattha katamaṁ saddhindriyādhiṭṭhānaṁ? </span></div><p><div class=verse-container id=pe3:57.1><span>“Yassa saddhā tathāgate, </span></div><p><div class=verse-container id=pe3:57.2><span>acalā suppatiṭṭhitā; </span></div><p><div class=verse-container id=pe3:57.3><span>Sīlañca yassa kalyāṇaṁ, </span></div><p><div class=verse-container id=pe3:57.4><span>ariyakantaṁ pasaṁsitaṁ. </span></div><p><div class=verse-container id=pe3:58.1><span>Saṅghe pasādo yassatthi, </span></div><p><div class=verse-container id=pe3:58.2><span>ujubhūtañca dassanaṁ; </span></div><p><div class=verse-container id=pe3:58.3><span>Adaliddoti taṁ āhu, </span></div><p><div class=verse-container id=pe3:58.4><span>amoghaṁ tassa jīvitaṁ. </span></div><p><div class=verse-container id=pe3:59.1><span>Saddhā ve nandikā ārādhiko, </span></div><p><div class=verse-container id=pe3:59.2><span>No tassa saddhoti; </span></div><p><div class=verse-container id=pe3:59.3><span>Sabbaṁ siyāti bhagavantaṁ, </span></div><p><div class=verse-container id=pe3:59.4><span>Tathārūpo dhammasampasādo”. </span></div><p><div class=verse-container id=pe3:60.1><span>Idaṁ saddhindriyādhiṭṭhānaṁ. </span></div><p><div class=verse-container id=pe3:61.1><span>Tattha katamaṁ vīriyādhiṭṭhānaṁ? </span></div><p><div class=verse-container id=pe3:62.1><span>“Ārambhatha nikkamatha, </span></div><p><div class=verse-container id=pe3:62.2><span>yuñjatha buddhasāsane; </span></div><p><div class=verse-container id=pe3:62.3><span>Dhunātha maccuno senaṁ, </span></div><p><div class=verse-container id=pe3:62.4><span>naḷāgāraṁva kuñjaro”. </span></div><p><div class=verse-container id=pe3:63.1><span>Cattārome, bhikkhave, sammappadhānā, idaṁ vīriyādhiṭṭhānaṁ. </span></div><p><div class=verse-container id=pe3:64.1><span>Tattha katamaṁ satindriyādhiṭṭhānaṁ? </span></div><p><div class=verse-container id=pe3:65.1><span>“Satīmato sadā bhaddaṁ, </span></div><p><div class=verse-container id=pe3:65.2><span>bhaddamatthu satīmato; </span></div><p><div class=verse-container id=pe3:65.3><span>Satīmato sadā seyyo, </span></div><p><div class=verse-container id=pe3:65.4><span>satīmā sukhamedhati”. </span></div><p><div class=verse-container id=pe3:66.1><span>Cattāro satipaṭṭhānā vitthārena kātabbā, idaṁ satindriyādhiṭṭhānaṁ. </span></div><p><div class=verse-container id=pe3:67.1><span>Tattha katamaṁ samādhindriyādhiṭṭhānaṁ? </span></div><p><div class=verse-container id=pe3:68.1><span>“Ākaṅkhato te naradammasārathi, </span></div><p><div class=verse-container id=pe3:68.2><span>Devā manussā manasā vicintitaṁ; </span></div><p><div class=verse-container id=pe3:68.3><span>Sabbe na jaññā kasiṇāpi pāṇino, </span></div><p><div class=verse-container id=pe3:68.4><span>Santaṁ samādhiṁ araṇaṁ nisevato”. </span></div><p><div class=verse-container id=pe3:69.1><span>Tayome, bhikkhave, samādhī—</span></div><p><div class=verse-container id=pe3:69.2><span>savitakko savicāro, avitakko vicāramatto, avitakko avicāro. </span></div><p><div class=verse-container id=pe3:69.3><span>Idaṁ samādhindriyādhiṭṭhānaṁ. </span></div><p><div class=verse-container id=pe3:70.1><span>Tattha katamaṁ paññindriyādhiṭṭhānaṁ? </span></div><p><div class=verse-container id=pe3:71.1><span>Paññā hi seṭṭhā lokasminti vitthārena. </span></div><p><div class=verse-container id=pe3:72.1><span>Tisso imā, bhikkhave, paññā—</span></div><p><div class=verse-container id=pe3:72.2><span>sutamayī, cintāmayī, bhāvanāmayī, idaṁ paññindriyādhiṭṭhānaṁ suttaṁ, imāni indriyādhiṭṭhānāni asādhāraṇāni suttāni. </span></div><p><div class=verse-container id=pe3:73.1><span>Tattha katamāni sādhāraṇāni indriyādhiṭṭhānāni suttāni? </span></div><p><div class=verse-container id=pe3:74.1><span>“Avītarāgo kāmesu, </span></div><p><div class=verse-container id=pe3:74.2><span>yassa pañcindriyā mudū; </span></div><p><div class=verse-container id=pe3:74.3><span>Saddhā sati ca vīriyaṁ, </span></div><p><div class=verse-container id=pe3:74.4><span>samatho ca vipassanā; </span></div><p><div class=verse-container id=pe3:74.5><span>Tādisaṁ bhikkhumāsajja, </span></div><p><div class=verse-container id=pe3:74.6><span>pubbeva upahaññati”. </span></div><p><div class=verse-container id=pe3:75.1><span>Pañcimāni indriyāni. </span></div><p><div class=verse-container id=pe3:75.2><span>Saddhindriyādiindriyaṁ daṭṭhabbaṁ. </span></div><p><div class=verse-container id=pe3:75.3><span>Tīsu aveccappasāde vitthārena suttaṁ kātabbaṁ. </span></div><p><div class=verse-container id=pe3:75.4><span>Imāni sādhāraṇāni indriyādhiṭṭhānāni suttāni. </span></div><p><div class=verse-container id=pe3:75.5><span>Yaṁ yassa sambandhaṁ kusalassa vā akusalassa vā tena tena adhiṭṭhānena taṁ suttaṁ niddisitabbaṁ, natthañño dhammo niddisitabbo. </span></div><p><div class=verse-container id=pe3:75.6><span>Tattha sādhāraṇaṁ kusalaṁ nāpi kusalaṁ akusalaṁ yathā sādhāraṇāni ca kusalamūlāni sādhāraṇāni ca akusalamūlāni uppannaṁ kāmavitakkaṁ pajahati …pe… </span></div><p><div class=verse-container id=pe3:75.7><span>cattāro sammappadhānā kusalaṁ akusalañca. </span></div><p><div class=verse-container id=pe3:76.1><span>Tatthimā uddānagāthā </span></div><p><div class=verse-container id=pe3:77.1><span>Vitakko hi mamatthiko, </span></div><p><div class=verse-container id=pe3:77.2><span>dadaṁ piyo naro iti; </span></div><p><div class=verse-container id=pe3:77.3><span>Yo pāṇamatipāteti, </span></div><p><div class=verse-container id=pe3:77.4><span>tīṇi tassa bālalakkhaṇaṁ. </span></div><p><div class=verse-container id=pe3:78.1><span>Satañceva sahassānaṁ, </span></div><p><div class=verse-container id=pe3:78.2><span>ye ca samaṇabrāhmaṇā; </span></div><p><div class=verse-container id=pe3:78.3><span>Chandā dosā bhayā mohā, </span></div><p><div class=verse-container id=pe3:78.4><span>catūhi agatīhi ca. </span></div><p><div class=verse-container id=pe3:79.1><span>Asubhānupassiṁ viharantaṁ, </span></div><p><div class=verse-container id=pe3:79.2><span>Nimittesu asubhā ca; </span></div><p><div class=verse-container id=pe3:79.3><span>Ekampi ce piyaṁ pāṇaṁ, </span></div><p><div class=verse-container id=pe3:79.4><span>Mittā sace subhāsitā. </span></div><p><div class=verse-container id=pe3:80.1><span>Paññā hi seṭṭhā lokasmiṁ, </span></div><p><div class=verse-container id=pe3:80.2><span>Anuññā tīṇi indriyāni; </span></div><p><div class=verse-container id=pe3:80.3><span>Kusalākusalamūlāni ca, </span></div><p><div class=verse-container id=pe3:80.4><span>Tulamatulañca sambhavaṁ. </span></div><p><div class=verse-container id=pe3:81.1><span>Kāyena kusalaṁ kare, </span></div><p><div class=verse-container id=pe3:81.2><span>Tīṇi sucaritāni ca; </span></div><p><div class=verse-container id=pe3:81.3><span>Subhāsitaṁ uttamamāhu, </span></div><p><div class=verse-container id=pe3:81.4><span>Santo vacīsucaritāni ca. </span></div><p><div class=verse-container id=pe3:82.1><span>Kāyena ca kusalaṁ kayirā, </span></div><p><div class=verse-container id=pe3:82.2><span>Manoduccaritāni ca; </span></div><p><div class=verse-container id=pe3:82.3><span>Kāyānurakkhī ca sadā, </span></div><p><div class=verse-container id=pe3:82.4><span>Tisso ca pārisuddhiyo. </span></div><p><div class=verse-container id=pe3:83.1><span>Yassa saddhā tathāgate, </span></div><p><div class=verse-container id=pe3:83.2><span>samuppāde ca desito; </span></div><p><div class=verse-container id=pe3:83.3><span>Ārambhatha nikkamatha, </span></div><p><div class=verse-container id=pe3:83.4><span>yā ca sammappadhānatā. </span></div><p><div class=verse-container id=pe3:84.1><span>Satīmato sadā bhaddaṁ, </span></div><p><div class=verse-container id=pe3:84.2><span>satipaṭṭhānabhāvanā; </span></div><p><div class=verse-container id=pe3:84.3><span>Ākaṅkhato ca anaññāṇaṁ, </span></div><p><div class=verse-container id=pe3:84.4><span>ye ca tīṇi samādhayo. </span></div><p><div class=verse-container id=pe3:85.1><span>Paññā hi seṭṭhā lokasmiṁ, </span></div><p><div class=verse-container id=pe3:85.2><span>tisso paññā pakāsitā; </span></div><p><div class=verse-container id=pe3:85.3><span>Avītarāgo kāmesu, </span></div><p><div class=verse-container id=pe3:85.4><span>tatheva pañcindriyā. </span></div><p><div class=verse-container id=pe3:86.1><span>Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṁ nāma. </span></div><div class=flex-between><a href=/canon/en/pli/ms/sutta/kn/pe/pe0002.html>Previous</a><a href=/canon/en/pli/ms/sutta/kn/pe/pe0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>