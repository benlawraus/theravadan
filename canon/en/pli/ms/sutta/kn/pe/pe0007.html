<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pe.html> Peṭakopadesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pe/pe0006.html>Previous</a><a href=/canon/en/pli/ms/sutta/kn/pe/pe0008.html>Next</a></div><p><div class=verse-container id=pe7:0.1><span>Peṭakopadesa </span></div><p><div class=verse-container id=pe7:0.2><span class=big-bold>Pakiṇṇakaniddesa </span></div><p><div class=verse-container id=pe7:1.1><span>Jhānaṁ virāgo. </span></div><p><div class=verse-container id=pe7:1.2><span>Cattāri jhānāni vitthārena kātabbāni. </span></div><p><div class=verse-container id=pe7:1.3><span>Tāni duvidhāni; </span></div><p><div class=verse-container id=pe7:1.4><span>bojjhaṅgavippayuttāni ca bojjhaṅgasampayuttāni ca. </span></div><p><div class=verse-container id=pe7:1.5><span>Tattha bojjhaṅgavippayuttāni bāhirakāni, bojjhaṅgasampayuttāni ariyapuggalāni. </span></div><p><div class=verse-container id=pe7:1.6><span>Tattha yena cha puggalamūlāni tesaṁ nikkhipetvā rāgacarito, dosacarito, mohacarito, rāgadosacarito, rāgamohacarito, dosamohacarito, samabhāgacarito, iti imesaṁ puggalānaṁ jhānaṁ samāpajjitānaṁ pañca nīvaraṇāni paṭipakkho tesaṁ paṭighātāya yathā asamattho tīṇi akusalamūlāni niggaṇhāti. </span></div><p><div class=verse-container id=pe7:1.7><span>Lobhena akusalamūlena abhijjhā ca uddhaccañca uppilavataṁ alobhena kusalamūlena niggaṇhāti, kukkuccañca vicikicchā ca mohapakkho, taṁ amohena niggaṇhāti. </span></div><p><div class=verse-container id=pe7:1.8><span>Doso ca thinamiddhañca dosapakkho, taṁ adosena niggaṇhāti. </span></div><p><div class=verse-container id=pe7:2.1><span>Tattha alobhassa pāripūriyā nekkhammavitakkaṁ vitakketi. </span></div><p><div class=verse-container id=pe7:2.2><span>Tattha adosassa pāripūriyā abyāpādavitakkaṁ vitakketi. </span></div><p><div class=verse-container id=pe7:2.3><span>Tattha amohassa pāripūriyā avihiṁsāvitakkaṁ vitakketi. </span></div><p><div class=verse-container id=pe7:2.4><span>Tattha alobhassa pāripūriyā vivitto hoti kāmehi. </span></div><p><div class=verse-container id=pe7:2.5><span>Tattha adosassa pāripūriyā amohassa pāripūriyā ca vivitto hoti pāpakehi akusalehi dhammehi, savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. </span></div><p><div class=verse-container id=pe7:3.1><span>Vitakkāti tayo vitakkā—</span></div><p><div class=verse-container id=pe7:3.2><span>nekkhammavitakko abyāpādavitakko avihiṁsāvitakko. </span></div><p><div class=verse-container id=pe7:3.3><span>Tattha paṭhamābhinipāto vitakko, paṭiladdhassa vicaraṇaṁ vicāro. </span></div><p><div class=verse-container id=pe7:3.4><span>Yathā puriso dūrato purisaṁ passati āgacchantaṁ, na ca tāva jānāti eso itthīti vā purisoti vā yadā tu paṭilabhati itthīti vā purisoti vā evaṁ vaṇṇoti vā evaṁ saṇṭhānoti vā ime vitakkayanto uttari upaparikkhanti kiṁ nu kho ayaṁ sīlavā udāhu dussīlo aḍḍho vā duggatoti vā. </span></div><p><div class=verse-container id=pe7:3.5><span>Evaṁ vicāro vitakke appeti, vicāro cariyati ca anuvattati ca. </span></div><p><div class=verse-container id=pe7:3.6><span>Yathā pakkhī pubbaṁ āyūhati pacchā nāyūhati yathā āyūhanā evaṁ vitakko, yathā pakkhānaṁ pasāraṇaṁ evaṁ vicāro anupālati vitakketi vicarati vicāreti. </span></div><p><div class=verse-container id=pe7:3.7><span>Vitakkayati vitakketi, anuvicarati vicāreti. </span></div><p><div class=verse-container id=pe7:3.8><span>Kāmasaññāya paṭipakkho vitakko, byāpādasaññāya vihiṁsasaññāya ca paṭipakkho vicāro. </span></div><p><div class=verse-container id=pe7:3.9><span>Vitakkānaṁ kammaṁ akusalassa amanasikāro, vicārānaṁ kammaṁ jeṭṭhānaṁ saṁvāraṇā. </span></div><p><div class=verse-container id=pe7:3.10><span>Yathā paliko tuṇhiko sajjhāyaṁ karoti evaṁ vitakko, yathā taṁyeva anupassati evaṁ vicāro. </span></div><p><div class=verse-container id=pe7:3.11><span>Yathā apariññā evaṁ vitakko. </span></div><p><div class=verse-container id=pe7:3.12><span>Yathā pariññā evaṁ vicāro. </span></div><p><div class=verse-container id=pe7:3.13><span>Niruttipaṭisambhidāyañca paṭibhānapaṭisambhidāyañca vitakko, dhammapaṭisambhidāyañca atthapaṭisambhidāyañca vicāro. </span></div><p><div class=verse-container id=pe7:3.14><span>Kallitā kosallattaṁ cittassa vitakko, abhinīhārakosallaṁ cittassa vicāro. </span></div><p><div class=verse-container id=pe7:3.15><span>Idaṁ kusalaṁ idaṁ akusalaṁ idaṁ bhāvetabbaṁ idaṁ pahātabbaṁ idaṁ sacchikātabbanti vitakko, yathā pahānañca bhāvanā ca sacchikiriyā ca evaṁ vicāro. </span></div><p><div class=verse-container id=pe7:3.16><span>Imesu vitakkavicāresu ṭhitassa duvidhaṁ dukkhaṁ na uppajjati kāyikañca cetasikañca; </span></div><p><div class=verse-container id=pe7:3.17><span>duvidhaṁ sukhaṁ uppajjati kāyikañca cetasikañca. </span></div><p><div class=verse-container id=pe7:3.18><span>Iti vitakkajanitaṁ cetasikaṁ sukhaṁ pīti kāyikaṁ sukhaṁ kāyikoyeva. </span></div><p><div class=verse-container id=pe7:3.19><span>Yā tattha cittassa ekaggatā, ayaṁ samādhi. </span></div><p><div class=verse-container id=pe7:3.20><span>Iti paṭhamaṁ jhānaṁ pañcaṅgavippahīnaṁ pañcaṅgasamannāgataṁ. </span></div><p><div class=verse-container id=pe7:4.1><span>Tesaṁyeva vitakkavicārānaṁ abhikkhaṇaṁ āsevanāya tassa tappoṇamānasaṁ hoti. </span></div><p><div class=verse-container id=pe7:4.2><span>Tassa vitakkavicārā oḷārikā khāyanti. </span></div><p><div class=verse-container id=pe7:4.3><span>Yañca pītisukhañca nekkhammañca oḷārikaṁ bhavati. </span></div><p><div class=verse-container id=pe7:4.4><span>Api ca samādhijā pīti rati ca jāyati. </span></div><p><div class=verse-container id=pe7:4.5><span>Tassa vicārārammaṇaṁ. </span></div><p><div class=verse-container id=pe7:4.6><span>Tesaṁ vūpasamā ajjhattaṁ ceto sampasīdati. </span></div><p><div class=verse-container id=pe7:4.7><span>Ye vitakkavicārā dve dhammānussaritabbā. </span></div><p><div class=verse-container id=pe7:4.8><span>Paccuppannā daraṇitabbaṁ. </span></div><p><div class=verse-container id=pe7:4.9><span>Tesaṁ vūpasamā ekodibhāvaṁ cittekaggataṁ hoti. </span></div><p><div class=verse-container id=pe7:4.10><span>Tassa ekodibhāvena pīti pāripūriṁ gacchati. </span></div><p><div class=verse-container id=pe7:4.11><span>Yā pīti, taṁ somanassindriyaṁ, yaṁ sukhaṁ, taṁ sukhindriyaṁ. </span></div><p><div class=verse-container id=pe7:4.12><span>Yā cittekaggatā, ayaṁ samādhi. </span></div><p><div class=verse-container id=pe7:4.13><span>Taṁ dutiyaṁ jhānaṁ caturaṅgasamannāgataṁ. </span></div><p><div class=verse-container id=pe7:4.14><span>So pītiyā virāgā yāti ojahi jallasahagataṁ. </span></div><p><div class=verse-container id=pe7:5.1><span>Tattha somanassacittamupādānanti ca so taṁ vicinanto upekkhameva manasikaroti. </span></div><p><div class=verse-container id=pe7:5.2><span>So pītiyā virāgā upekkhako viharati. </span></div><p><div class=verse-container id=pe7:5.3><span>Yathā ca pītiyā sukhamānitaṁ, taṁ kāyena paṭisaṁvedeti sampajāno viharati. </span></div><p><div class=verse-container id=pe7:5.4><span>Yena satisampajaññena upekkhāpāripūriṁ gacchati. </span></div><p><div class=verse-container id=pe7:5.5><span>Idaṁ tatiyaṁ jhānaṁ caturaṅgasamannāgataṁ. </span></div><p><div class=verse-container id=pe7:6.1><span>Tathā kāyikassa sukhassa pahānāya paṭhame jhāne somanassindriyaṁ nirujjhati. </span></div><p><div class=verse-container id=pe7:6.2><span>Dutiye jhāne dukkhindriyaṁ nirujjhati. </span></div><p><div class=verse-container id=pe7:6.3><span>So sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. </span></div><p><div class=verse-container id=pe7:6.4><span>Tattha catūhi indriyehi upekkhā pasādā hoti, dukkhindriyena domanassindriyena sukhindriyena somanassindriyena ca. </span></div><p><div class=verse-container id=pe7:6.5><span>Tesaṁ nirodhā upekkhāsampajaññaṁ hoti, tattha sukhindriyena somanassindriyena ca asati hoti, tesaṁ nirodhā satimā hoti, dukkhindriyena domanassindriyena ca asampajaññaṁ, tesaṁ nirodhā sampajaññaṁ hoti, iti upekkhāya ca saññā, sato sampajāno cittekaggatā ca idaṁ vuccate ca catutthaṁ jhānaṁ. </span></div><p><div class=verse-container id=pe7:7.1><span>Tattha yo rāgacarito puggalo tassa sukhindriyañca somanassindriyañca; </span></div><p><div class=verse-container id=pe7:7.2><span>yo dosacarito puggalo tassa dukkhindriyañca domanassindriyañca; </span></div><p><div class=verse-container id=pe7:7.3><span>yo mohacarito puggalo tassa asati ca asampajaññañca. </span></div><p><div class=verse-container id=pe7:8.1><span>Tattha rāgacaritassa puggalassa tatiye jhāne catutthe ca anunayo nirujjhati, dosacaritassa paṭhame jhāne dutiye ca paṭighaṁ nirujjhati, mohacaritassa puggalassa paṭhame jhāne dutiye ca asampajaññaṁ nirujjhati. </span></div><p><div class=verse-container id=pe7:8.2><span>Tatiye jhāne catutthe ca asati nirujjhati, evameva tesaṁ tiṇṇaṁ puggalānaṁ cattāri jhānāni vodānaṁ gamissanti. </span></div><p><div class=verse-container id=pe7:9.1><span>Tattha rāgadosacaritassa puggalassa asampajaññañca anunayo ca paṭighañca, tena hānabhāgiyaṁ jhānaṁ hoti. </span></div><p><div class=verse-container id=pe7:9.2><span>Tattha rāgamohacaritassa puggalassa anunayattaṁ ca ādīnavaṁ dassitā, taṁ tassa hānabhāgiyaṁ jhānaṁ hoti. </span></div><p><div class=verse-container id=pe7:9.3><span>Tattha dosamohacaritassa puggalassa paṭigho ca asati ca asampajaññañca ādīnavaṁ dassitā tena tassa hānabhāgiyaṁ jhānaṁ hoti. </span></div><p><div class=verse-container id=pe7:10.1><span>Tattha rāgadosamohasamabhāgacaritassa puggalassa visesabhāgiyaṁ jhānaṁ hoti, imāni cattāri jhānāni sattasu puggalesu niddisitabbāni. </span></div><p><div class=verse-container id=pe7:10.2><span>Catūsu ca samādhīsu chandasamādhinā paṭhamaṁ jhānaṁ, vīriyasamādhinā dutiyaṁ jhānaṁ, cittasamādhinā tatiyaṁ jhānaṁ, vīmaṁsāsamādhinā catutthaṁ jhānaṁ. </span></div><p><div class=verse-container id=pe7:10.3><span>Appaṇihitena paṭhamaṁ jhānaṁ, suññatāya dutiyaṁ jhānaṁ, animittena tatiyaṁ jhānaṁ, ānāpānassatiyā catutthaṁ jhānaṁ. </span></div><p><div class=verse-container id=pe7:10.4><span>Kāmavitakkabyāpādānañca taṁ taṁ vūpasamena paṭhamaṁ jhānaṁ hoti, vitakkavicārānaṁ vūpasamena dutiyaṁ jhānaṁ, sukhindriyasomanassindriyānaṁ vūpasamena tatiyaṁ jhānaṁ, kāyasaṅkhārānaṁ vūpasamena catutthaṁ jhānañca. </span></div><p><div class=verse-container id=pe7:10.5><span>Cāgādhiṭṭhānena paṭhamaṁ jhānaṁ, saccādhiṭṭhānena dutiyaṁ jhānaṁ, paññādhiṭṭhānena tatiyaṁ jhānaṁ, upasamādhiṭṭhānena catutthaṁ jhānaṁ. </span></div><p><div class=verse-container id=pe7:10.6><span>Imāni cattāri jhānāni saṅkhepaniddesena niddiṭṭhāni, tattha samādhindriyaṁ pāripūriṁ gacchati. </span></div><p><div class=verse-container id=pe7:10.7><span>Anuvattanakāni cattāri, tattha yo paṭhamaṁ jhānaṁ nissāya āsavakkhayaṁ pāpuṇāti, so sukhāya paṭipadāya dandhābhiññāya domanassindriyapaṭipakkhena. </span></div><p><div class=verse-container id=pe7:10.8><span>Yo dutiyaṁ jhānaṁ nissāya āsavānaṁ khayaṁ pāpuṇāti, so sukhāya paṭipadāya khippābhiññāya dukkhindriyapaṭipakkhena. </span></div><p><div class=verse-container id=pe7:10.9><span>Yo tatiyaṁ jhānaṁ nissāya āsavānaṁ khayaṁ pāpuṇāti, so sukhāya paṭipadāya dandhābhiññāya somanassindriyapaṭipakkhena. </span></div><p><div class=verse-container id=pe7:10.10><span>Yo catutthaṁ jhānaṁ nissāya āsavānaṁ khayaṁ pāpuṇāti, so sukhāya paṭipadāya khippābhiññāya sukhindriyapaṭipakkhena gato. </span></div><p><div class=verse-container id=pe7:11.1><span>Pakiṇṇakaniddeso. </span></div><div class=flex-between><a href=/canon/en/pli/ms/sutta/kn/pe/pe0006.html>Previous</a><a href=/canon/en/pli/ms/sutta/kn/pe/pe0008.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>