<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0079.html>Previous</a><a href=/canon/en/pli/ms/sutta/kn/vv/vv0081.html>Next</a></div><p><div class=verse-container id=vv80:0.1><span>Vimānavatthu </span></div><p><div class=verse-container id=vv80:0.2><span>Purisavimāna </span></div><p><div class=verse-container id=vv80:0.3><span>Sunikkhittavagga </span></div><p><div class=verse-container id=vv80:0.4><span class=big-bold>6. Gopālavimānavatthu </span></div><p><div class=verse-container id=vv80:1.1><span>“Disvāna devaṁ paṭipucchi bhikkhu, </span></div><p><div class=verse-container id=vv80:1.2><span>Ucce vimānamhi ciraṭṭhitike; </span></div><p><div class=verse-container id=vv80:1.3><span>Āmuttahatthābharaṇaṁ yasassiṁ, </span></div><p><div class=verse-container id=vv80:1.4><span>Dibbe vimānamhi yathāpi candimā. </span></div><p><div class=verse-container id=vv80:2.1><span>Alaṅkato malyadharo suvattho, </span></div><p><div class=verse-container id=vv80:2.2><span>Sukuṇḍalī kappitakesamassu; </span></div><p><div class=verse-container id=vv80:2.3><span>Āmuttahatthābharaṇo yasassī, </span></div><p><div class=verse-container id=vv80:2.4><span>Dibbe vimānamhi yathāpi candimā. </span></div><p><div class=verse-container id=vv80:3.1><span>Dibbā ca vīṇā pavadanti vagguṁ, </span></div><p><div class=verse-container id=vv80:3.2><span>Aṭṭhaṭṭhakā sikkhitā sādhurūpā; </span></div><p><div class=verse-container id=vv80:3.3><span>Dibbā ca kaññā tidasacarā uḷārā, </span></div><p><div class=verse-container id=vv80:3.4><span>Naccanti gāyanti pamodayanti. </span></div><p><div class=verse-container id=vv80:4.1><span>Deviddhipattosi mahānubhāvo, </span></div><p><div class=verse-container id=vv80:4.2><span>Manussabhūto kimakāsi puññaṁ; </span></div><p><div class=verse-container id=vv80:4.3><span>Kenāsi evaṁ jalitānubhāvo, </span></div><p><div class=verse-container id=vv80:4.4><span>Vaṇṇo ca te sabbadisā pabhāsatī”ti. </span></div><p><div class=verse-container id=vv80:5.1><span>So devaputto attamano, </span></div><p><div class=verse-container id=vv80:5.2><span>…pe… </span></div><p><div class=verse-container id=vv80:5.3><span>yassa kammassidaṁ phalaṁ. </span></div><p><div class=verse-container id=vv80:6.1><span>“Ahaṁ manussesu manussabhūto, </span></div><p><div class=verse-container id=vv80:6.2><span>Saṅgamma rakkhissaṁ paresaṁ dhenuyo; </span></div><p><div class=verse-container id=vv80:6.3><span>Tato ca āgā samaṇo mamantike, </span></div><p><div class=verse-container id=vv80:6.4><span>Gāvo ca māse agamaṁsu khādituṁ. </span></div><p><div class=verse-container id=vv80:7.1><span>Dvayajja kiccaṁ ubhayañca kāriyaṁ, </span></div><p><div class=verse-container id=vv80:7.2><span>Iccevahaṁ bhante tadā vicintayiṁ; </span></div><p><div class=verse-container id=vv80:7.3><span>Tato ca saññaṁ paṭiladdha yoniso, </span></div><p><div class=verse-container id=vv80:7.4><span>Dadāmi bhanteti khipiṁ anantakaṁ. </span></div><p><div class=verse-container id=vv80:8.1><span>So māsakhettaṁ turito avāsariṁ, </span></div><p><div class=verse-container id=vv80:8.2><span>Purā ayaṁ bhañjati yassidaṁ dhanaṁ; </span></div><p><div class=verse-container id=vv80:8.3><span>Tato ca kaṇho urago mahāviso, </span></div><p><div class=verse-container id=vv80:8.4><span>Aḍaṁsi pāde turitassa me sato. </span></div><p><div class=verse-container id=vv80:9.1><span>Svāhaṁ aṭṭomhi dukkhena pīḷito, </span></div><p><div class=verse-container id=vv80:9.2><span>Bhikkhu ca taṁ sāmaṁ muñcitvānantakaṁ; </span></div><p><div class=verse-container id=vv80:9.3><span>Ahāsi kummāsaṁ mamānukampayā, </span></div><p><div class=verse-container id=vv80:9.4><span>Tato cuto kālakatomhi devatā. </span></div><p><div class=verse-container id=vv80:10.1><span>Tadeva kammaṁ kusalaṁ kataṁ mayā, </span></div><p><div class=verse-container id=vv80:10.2><span>Sukhañca kammaṁ anubhomi attanā; </span></div><p><div class=verse-container id=vv80:10.3><span>Tayā hi bhante anukampito bhusaṁ, </span></div><p><div class=verse-container id=vv80:10.4><span>Kataññutāya abhivādayāmi taṁ. </span></div><p><div class=verse-container id=vv80:11.1><span>Sadevake loke samārake ca, </span></div><p><div class=verse-container id=vv80:11.2><span>Añño muni natthi tayānukampako; </span></div><p><div class=verse-container id=vv80:11.3><span>Tayā hi bhante anukampito bhusaṁ, </span></div><p><div class=verse-container id=vv80:11.4><span>Kataññutāya abhivādayāmi taṁ. </span></div><p><div class=verse-container id=vv80:12.1><span>Imasmiṁ loke parasmiṁ vā pana, </span></div><p><div class=verse-container id=vv80:12.2><span>Añño munī natthi tayānukampako; </span></div><p><div class=verse-container id=vv80:12.3><span>Tayā hi bhante anukampito bhusaṁ, </span></div><p><div class=verse-container id=vv80:12.4><span>Kataññutāya abhivādayāmi tan”ti. </span></div><p><div class=verse-container id=vv80:13.1><span>Gopālavimānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/vv/vv0079.html>Previous</a><a href=/canon/en/pli/ms/sutta/kn/vv/vv0081.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>