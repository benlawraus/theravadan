<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0079.html>Previous</a><a href=/canon/en/pli/ms/sutta/kn/vv/vv0081.html>Next</a></div><p id=vv80:0.1><span class=root>Vimānavatthu </span><br><p id=vv80:0.2><span class=root>Purisavimāna </span><br><p id=vv80:0.3><span class=root>Sunikkhittavagga </span><br><p id=vv80:0.4><span class="root big-bold">6. Gopālavimānavatthu </span><br><p id=vv80:1.1><span class=root>“Disvāna devaṁ paṭipucchi bhikkhu, </span><br><p id=vv80:1.2><span class=root>Ucce vimānamhi ciraṭṭhitike; </span><br><p id=vv80:1.3><span class=root>Āmuttahatthābharaṇaṁ yasassiṁ, </span><br><p id=vv80:1.4><span class=root>Dibbe vimānamhi yathāpi candimā. </span><br><p id=vv80:2.1><span class=root>Alaṅkato malyadharo suvattho, </span><br><p id=vv80:2.2><span class=root>Sukuṇḍalī kappitakesamassu; </span><br><p id=vv80:2.3><span class=root>Āmuttahatthābharaṇo yasassī, </span><br><p id=vv80:2.4><span class=root>Dibbe vimānamhi yathāpi candimā. </span><br><p id=vv80:3.1><span class=root>Dibbā ca vīṇā pavadanti vagguṁ, </span><br><p id=vv80:3.2><span class=root>Aṭṭhaṭṭhakā sikkhitā sādhurūpā; </span><br><p id=vv80:3.3><span class=root>Dibbā ca kaññā tidasacarā uḷārā, </span><br><p id=vv80:3.4><span class=root>Naccanti gāyanti pamodayanti. </span><br><p id=vv80:4.1><span class=root>Deviddhipattosi mahānubhāvo, </span><br><p id=vv80:4.2><span class=root>Manussabhūto kimakāsi puññaṁ; </span><br><p id=vv80:4.3><span class=root>Kenāsi evaṁ jalitānubhāvo, </span><br><p id=vv80:4.4><span class=root>Vaṇṇo ca te sabbadisā pabhāsatī”ti. </span><br><p id=vv80:5.1><span class=root>So devaputto attamano, </span><br><p id=vv80:5.2><span class=root>…pe… </span><br><p id=vv80:5.3><span class=root>yassa kammassidaṁ phalaṁ. </span><br><p id=vv80:6.1><span class=root>“Ahaṁ manussesu manussabhūto, </span><br><p id=vv80:6.2><span class=root>Saṅgamma rakkhissaṁ paresaṁ dhenuyo; </span><br><p id=vv80:6.3><span class=root>Tato ca āgā samaṇo mamantike, </span><br><p id=vv80:6.4><span class=root>Gāvo ca māse agamaṁsu khādituṁ. </span><br><p id=vv80:7.1><span class=root>Dvayajja kiccaṁ ubhayañca kāriyaṁ, </span><br><p id=vv80:7.2><span class=root>Iccevahaṁ bhante tadā vicintayiṁ; </span><br><p id=vv80:7.3><span class=root>Tato ca saññaṁ paṭiladdha yoniso, </span><br><p id=vv80:7.4><span class=root>Dadāmi bhanteti khipiṁ anantakaṁ. </span><br><p id=vv80:8.1><span class=root>So māsakhettaṁ turito avāsariṁ, </span><br><p id=vv80:8.2><span class=root>Purā ayaṁ bhañjati yassidaṁ dhanaṁ; </span><br><p id=vv80:8.3><span class=root>Tato ca kaṇho urago mahāviso, </span><br><p id=vv80:8.4><span class=root>Aḍaṁsi pāde turitassa me sato. </span><br><p id=vv80:9.1><span class=root>Svāhaṁ aṭṭomhi dukkhena pīḷito, </span><br><p id=vv80:9.2><span class=root>Bhikkhu ca taṁ sāmaṁ muñcitvānantakaṁ; </span><br><p id=vv80:9.3><span class=root>Ahāsi kummāsaṁ mamānukampayā, </span><br><p id=vv80:9.4><span class=root>Tato cuto kālakatomhi devatā. </span><br><p id=vv80:10.1><span class=root>Tadeva kammaṁ kusalaṁ kataṁ mayā, </span><br><p id=vv80:10.2><span class=root>Sukhañca kammaṁ anubhomi attanā; </span><br><p id=vv80:10.3><span class=root>Tayā hi bhante anukampito bhusaṁ, </span><br><p id=vv80:10.4><span class=root>Kataññutāya abhivādayāmi taṁ. </span><br><p id=vv80:11.1><span class=root>Sadevake loke samārake ca, </span><br><p id=vv80:11.2><span class=root>Añño muni natthi tayānukampako; </span><br><p id=vv80:11.3><span class=root>Tayā hi bhante anukampito bhusaṁ, </span><br><p id=vv80:11.4><span class=root>Kataññutāya abhivādayāmi taṁ. </span><br><p id=vv80:12.1><span class=root>Imasmiṁ loke parasmiṁ vā pana, </span><br><p id=vv80:12.2><span class=root>Añño munī natthi tayānukampako; </span><br><p id=vv80:12.3><span class=root>Tayā hi bhante anukampito bhusaṁ, </span><br><p id=vv80:12.4><span class=root>Kataññutāya abhivādayāmi tan”ti. </span><br><p id=vv80:13.1><span class=root>Gopālavimānaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>