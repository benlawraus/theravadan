<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0036.html>Previous</a><a href=/canon/en/pli/ms/sutta/kn/vv/vv0038.html>Next</a></div><p><div class=verse-container id=vv37:0.1><span>Vimānavatthu </span></div><p><div class=verse-container id=vv37:0.2><span>Itthivimāna </span></div><p><div class=verse-container id=vv37:0.3><span>Pāricchattakavagga </span></div><p><div class=verse-container id=vv37:0.4><span class=big-bold>9. Visālakkhivimānavatthu </span></div><p><div class=verse-container id=vv37:1.1><span>“Kā nāma tvaṁ visālakkhi, </span></div><p><div class=verse-container id=vv37:1.2><span>ramme cittalatāvane; </span></div><p><div class=verse-container id=vv37:1.3><span>Samantā anupariyāsi, </span></div><p><div class=verse-container id=vv37:1.4><span>nārīgaṇapurakkhatā. </span></div><p><div class=verse-container id=vv37:2.1><span>Yadā devā tāvatiṁsā, </span></div><p><div class=verse-container id=vv37:2.2><span>pavisanti imaṁ vanaṁ; </span></div><p><div class=verse-container id=vv37:2.3><span>Sayoggā sarathā sabbe, </span></div><p><div class=verse-container id=vv37:2.4><span>citrā honti idhāgatā. </span></div><p><div class=verse-container id=vv37:3.1><span>Tuyhañca idha pattāya, </span></div><p><div class=verse-container id=vv37:3.2><span>uyyāne vicarantiyā; </span></div><p><div class=verse-container id=vv37:3.3><span>Kāye na dissatī cittaṁ, </span></div><p><div class=verse-container id=vv37:3.4><span>kena rūpaṁ tavedisaṁ; </span></div><p><div class=verse-container id=vv37:3.5><span>Devate pucchitācikkha, </span></div><p><div class=verse-container id=vv37:3.6><span>kissa kammassidaṁ phalan”ti. </span></div><p><div class=verse-container id=vv37:4.1><span>“Yena kammena devinda, </span></div><p><div class=verse-container id=vv37:4.2><span>rūpaṁ mayhaṁ gatī ca me; </span></div><p><div class=verse-container id=vv37:4.3><span>Iddhi ca ānubhāvo ca, </span></div><p><div class=verse-container id=vv37:4.4><span>taṁ suṇohi purindada. </span></div><p><div class=verse-container id=vv37:5.1><span>Ahaṁ rājagahe ramme, </span></div><p><div class=verse-container id=vv37:5.2><span>sunandā nāmupāsikā; </span></div><p><div class=verse-container id=vv37:5.3><span>Saddhā sīlena sampannā, </span></div><p><div class=verse-container id=vv37:5.4><span>saṁvibhāgaratā sadā. </span></div><p><div class=verse-container id=vv37:6.1><span>Acchādanañca bhattañca, </span></div><p><div class=verse-container id=vv37:6.2><span>senāsanaṁ padīpiyaṁ; </span></div><p><div class=verse-container id=vv37:6.3><span>Adāsiṁ ujubhūtesu, </span></div><p><div class=verse-container id=vv37:6.4><span>vippasannena cetasā. </span></div><p><div class=verse-container id=vv37:7.1><span>Cātuddasiṁ pañcadasiṁ, </span></div><p><div class=verse-container id=vv37:7.2><span>yā ca pakkhassa aṭṭhamī; </span></div><p><div class=verse-container id=vv37:7.3><span>Pāṭihāriyapakkhañca, </span></div><p><div class=verse-container id=vv37:7.4><span>aṭṭhaṅgasusamāgataṁ. </span></div><p><div class=verse-container id=vv37:8.1><span>Uposathaṁ upavasissaṁ, </span></div><p><div class=verse-container id=vv37:8.2><span>sadā sīlesu saṁvutā; </span></div><p><div class=verse-container id=vv37:8.3><span>Saññamā saṁvibhāgā ca, </span></div><p><div class=verse-container id=vv37:8.4><span>vimānaṁ āvasāmahaṁ. </span></div><p><div class=verse-container id=vv37:9.1><span>Pāṇātipātā viratā, </span></div><p><div class=verse-container id=vv37:9.2><span>musāvādā ca saññatā; </span></div><p><div class=verse-container id=vv37:9.3><span>Theyyā ca aticārā ca, </span></div><p><div class=verse-container id=vv37:9.4><span>majjapānā ca ārakā. </span></div><p><div class=verse-container id=vv37:10.1><span>Pañcasikkhāpade ratā, </span></div><p><div class=verse-container id=vv37:10.2><span>ariyasaccāna kovidā; </span></div><p><div class=verse-container id=vv37:10.3><span>Upāsikā cakkhumato, </span></div><p><div class=verse-container id=vv37:10.4><span>gotamassa yasassino. </span></div><p><div class=verse-container id=vv37:11.1><span>Tassā me ñātikulā dāsī, </span></div><p><div class=verse-container id=vv37:11.2><span>sadā mālābhihārati; </span></div><p><div class=verse-container id=vv37:11.3><span>Tāhaṁ bhagavato thūpe, </span></div><p><div class=verse-container id=vv37:11.4><span>sabbamevābhiropayiṁ. </span></div><p><div class=verse-container id=vv37:12.1><span>Uposathe cahaṁ gantvā, </span></div><p><div class=verse-container id=vv37:12.2><span>mālāgandhavilepanaṁ; </span></div><p><div class=verse-container id=vv37:12.3><span>Thūpasmiṁ abhiropesiṁ, </span></div><p><div class=verse-container id=vv37:12.4><span>pasannā sehi pāṇibhi. </span></div><p><div class=verse-container id=vv37:13.1><span>Tena kammena devinda, </span></div><p><div class=verse-container id=vv37:13.2><span>rūpaṁ mayhaṁ gatī ca me; </span></div><p><div class=verse-container id=vv37:13.3><span>Iddhī ca ānubhāvo ca, </span></div><p><div class=verse-container id=vv37:13.4><span>yaṁ mālaṁ abhiropayiṁ. </span></div><p><div class=verse-container id=vv37:14.1><span>Yañca sīlavatī āsiṁ, </span></div><p><div class=verse-container id=vv37:14.2><span>na taṁ tāva vipaccati; </span></div><p><div class=verse-container id=vv37:14.3><span>Āsā ca pana me devinda, </span></div><p><div class=verse-container id=vv37:14.4><span>sakadāgāminī siyan”ti. </span></div><p><div class=verse-container id=vv37:15.1><span>Visālakkhivimānaṁ navamaṁ. </span></div><div class=flex-between><a href=/canon/en/pli/ms/sutta/kn/vv/vv0036.html>Previous</a><a href=/canon/en/pli/ms/sutta/kn/vv/vv0038.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>