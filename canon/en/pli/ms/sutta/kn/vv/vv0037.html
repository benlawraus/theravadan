<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0036.html>Previous</a><a href=/canon/en/pli/ms/sutta/kn/vv/vv0038.html>Next</a></div><p id=vv37:0.1><span class=root>Vimānavatthu </span><br><p id=vv37:0.2><span class=root>Itthivimāna </span><br><p id=vv37:0.3><span class=root>Pāricchattakavagga </span><br><p id=vv37:0.4><span class="root big-bold">9. Visālakkhivimānavatthu </span><br><p id=vv37:1.1><span class=root>“Kā nāma tvaṁ visālakkhi, </span><br><p id=vv37:1.2><span class=root>ramme cittalatāvane; </span><br><p id=vv37:1.3><span class=root>Samantā anupariyāsi, </span><br><p id=vv37:1.4><span class=root>nārīgaṇapurakkhatā. </span><br><p id=vv37:2.1><span class=root>Yadā devā tāvatiṁsā, </span><br><p id=vv37:2.2><span class=root>pavisanti imaṁ vanaṁ; </span><br><p id=vv37:2.3><span class=root>Sayoggā sarathā sabbe, </span><br><p id=vv37:2.4><span class=root>citrā honti idhāgatā. </span><br><p id=vv37:3.1><span class=root>Tuyhañca idha pattāya, </span><br><p id=vv37:3.2><span class=root>uyyāne vicarantiyā; </span><br><p id=vv37:3.3><span class=root>Kāye na dissatī cittaṁ, </span><br><p id=vv37:3.4><span class=root>kena rūpaṁ tavedisaṁ; </span><br><p id=vv37:3.5><span class=root>Devate pucchitācikkha, </span><br><p id=vv37:3.6><span class=root>kissa kammassidaṁ phalan”ti. </span><br><p id=vv37:4.1><span class=root>“Yena kammena devinda, </span><br><p id=vv37:4.2><span class=root>rūpaṁ mayhaṁ gatī ca me; </span><br><p id=vv37:4.3><span class=root>Iddhi ca ānubhāvo ca, </span><br><p id=vv37:4.4><span class=root>taṁ suṇohi purindada. </span><br><p id=vv37:5.1><span class=root>Ahaṁ rājagahe ramme, </span><br><p id=vv37:5.2><span class=root>sunandā nāmupāsikā; </span><br><p id=vv37:5.3><span class=root>Saddhā sīlena sampannā, </span><br><p id=vv37:5.4><span class=root>saṁvibhāgaratā sadā. </span><br><p id=vv37:6.1><span class=root>Acchādanañca bhattañca, </span><br><p id=vv37:6.2><span class=root>senāsanaṁ padīpiyaṁ; </span><br><p id=vv37:6.3><span class=root>Adāsiṁ ujubhūtesu, </span><br><p id=vv37:6.4><span class=root>vippasannena cetasā. </span><br><p id=vv37:7.1><span class=root>Cātuddasiṁ pañcadasiṁ, </span><br><p id=vv37:7.2><span class=root>yā ca pakkhassa aṭṭhamī; </span><br><p id=vv37:7.3><span class=root>Pāṭihāriyapakkhañca, </span><br><p id=vv37:7.4><span class=root>aṭṭhaṅgasusamāgataṁ. </span><br><p id=vv37:8.1><span class=root>Uposathaṁ upavasissaṁ, </span><br><p id=vv37:8.2><span class=root>sadā sīlesu saṁvutā; </span><br><p id=vv37:8.3><span class=root>Saññamā saṁvibhāgā ca, </span><br><p id=vv37:8.4><span class=root>vimānaṁ āvasāmahaṁ. </span><br><p id=vv37:9.1><span class=root>Pāṇātipātā viratā, </span><br><p id=vv37:9.2><span class=root>musāvādā ca saññatā; </span><br><p id=vv37:9.3><span class=root>Theyyā ca aticārā ca, </span><br><p id=vv37:9.4><span class=root>majjapānā ca ārakā. </span><br><p id=vv37:10.1><span class=root>Pañcasikkhāpade ratā, </span><br><p id=vv37:10.2><span class=root>ariyasaccāna kovidā; </span><br><p id=vv37:10.3><span class=root>Upāsikā cakkhumato, </span><br><p id=vv37:10.4><span class=root>gotamassa yasassino. </span><br><p id=vv37:11.1><span class=root>Tassā me ñātikulā dāsī, </span><br><p id=vv37:11.2><span class=root>sadā mālābhihārati; </span><br><p id=vv37:11.3><span class=root>Tāhaṁ bhagavato thūpe, </span><br><p id=vv37:11.4><span class=root>sabbamevābhiropayiṁ. </span><br><p id=vv37:12.1><span class=root>Uposathe cahaṁ gantvā, </span><br><p id=vv37:12.2><span class=root>mālāgandhavilepanaṁ; </span><br><p id=vv37:12.3><span class=root>Thūpasmiṁ abhiropesiṁ, </span><br><p id=vv37:12.4><span class=root>pasannā sehi pāṇibhi. </span><br><p id=vv37:13.1><span class=root>Tena kammena devinda, </span><br><p id=vv37:13.2><span class=root>rūpaṁ mayhaṁ gatī ca me; </span><br><p id=vv37:13.3><span class=root>Iddhī ca ānubhāvo ca, </span><br><p id=vv37:13.4><span class=root>yaṁ mālaṁ abhiropayiṁ. </span><br><p id=vv37:14.1><span class=root>Yañca sīlavatī āsiṁ, </span><br><p id=vv37:14.2><span class=root>na taṁ tāva vipaccati; </span><br><p id=vv37:14.3><span class=root>Āsā ca pana me devinda, </span><br><p id=vv37:14.4><span class=root>sakadāgāminī siyan”ti. </span><br><p id=vv37:15.1><span class=root>Visālakkhivimānaṁ navamaṁ. </span><br></main><footer class="container footer"><small><a href=/about>Contact info</a></small></footer>