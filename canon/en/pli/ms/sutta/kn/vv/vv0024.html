<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0023.html>Previous</a><a href=/canon/en/pli/ms/sutta/kn/vv/vv0025.html>Next</a></div><p id=vv24:0.1><span class=root>Vimānavatthu </span><br><p id=vv24:0.2><span class=root>Itthivimāna </span><br><p id=vv24:0.3><span class=root>Cittalatāvagga </span><br><p id=vv24:0.4><span class="root big-bold">7. Uposathāvimānavatthu </span><br><p id=vv24:1.1><span class=root>“Abhikkantena vaṇṇena, </span><br><p id=vv24:1.2><span class=root>yā tvaṁ tiṭṭhasi devate; </span><br><p id=vv24:1.3><span class=root>Obhāsentī disā sabbā, </span><br><p id=vv24:1.4><span class=root>osadhī viya tārakā. </span><br><p id=vv24:2.1><span class=root>Kena tetādiso vaṇṇo, </span><br><p id=vv24:2.2><span class=root>…pe… </span><br><p id=vv24:2.3><span class=root>Vaṇṇo ca te sabbadisā pabhāsatī”ti. </span><br><p id=vv24:3.1><span class=root>Sā devatā attamanā, </span><br><p id=vv24:3.2><span class=root>…pe… </span><br><p id=vv24:3.3><span class=root>yassa kammassidaṁ phalaṁ. </span><br><p id=vv24:4.1><span class=root>“Uposathāti maṁ aññaṁsu, </span><br><p id=vv24:4.2><span class=root>sāketāyaṁ upāsikā; </span><br><p id=vv24:4.3><span class=root>Saddhā sīlena sampannā, </span><br><p id=vv24:4.4><span class=root>saṁvibhāgaratā sadā. </span><br><p id=vv24:5.1><span class=root>Acchādanañca bhattañca, </span><br><p id=vv24:5.2><span class=root>senāsanaṁ padīpiyaṁ; </span><br><p id=vv24:5.3><span class=root>Adāsiṁ ujubhūtesu, </span><br><p id=vv24:5.4><span class=root>vippasannena cetasā. </span><br><p id=vv24:6.1><span class=root>Cātuddasiṁ pañcadasiṁ, </span><br><p id=vv24:6.2><span class=root>yā ca pakkhassa aṭṭhamī; </span><br><p id=vv24:6.3><span class=root>Pāṭihāriyapakkhañca, </span><br><p id=vv24:6.4><span class=root>aṭṭhaṅgasusamāgataṁ. </span><br><p id=vv24:7.1><span class=root>Uposathaṁ upavasissaṁ, </span><br><p id=vv24:7.2><span class=root>sadā sīlesu saṁvutā; </span><br><p id=vv24:7.3><span class=root>Saññamā saṁvibhāgā ca, </span><br><p id=vv24:7.4><span class=root>vimānaṁ āvasāmahaṁ. </span><br><p id=vv24:8.1><span class=root>Pāṇātipātā viratā, </span><br><p id=vv24:8.2><span class=root>musāvādā ca saññatā; </span><br><p id=vv24:8.3><span class=root>Theyyā ca aticārā ca, </span><br><p id=vv24:8.4><span class=root>majjapānā ca ārakā. </span><br><p id=vv24:9.1><span class=root>Pañcasikkhāpade ratā, </span><br><p id=vv24:9.2><span class=root>ariyasaccāna kovidā; </span><br><p id=vv24:9.3><span class=root>Upāsikā cakkhumato, </span><br><p id=vv24:9.4><span class=root>gotamassa yasassino. </span><br><p id=vv24:10.1><span class=root>Tena metādiso vaṇṇo, </span><br><p id=vv24:10.2><span class=root>…pe… </span><br><p id=vv24:10.3><span class=root>Vaṇṇo ca me sabbadisā pabhāsatī”ti. </span><br><p id=vv24:11.1><span class=root>“Abhikkhaṇaṁ nandanaṁ sutvā, </span><br><p id=vv24:11.2><span class=root>Chando me udapajjatha; </span><br><p id=vv24:11.3><span class=root>Tattha cittaṁ paṇidhāya, </span><br><p id=vv24:11.4><span class=root>Upapannāmhi nandanaṁ. </span><br><p id=vv24:12.1><span class=root>Nākāsiṁ satthu vacanaṁ, </span><br><p id=vv24:12.2><span class=root>buddhassādiccabandhuno; </span><br><p id=vv24:12.3><span class=root>Hīne cittaṁ paṇidhāya, </span><br><p id=vv24:12.4><span class=root>sāmhi pacchānutāpinī”ti. </span><br><p id=vv24:13.1><span class=root>“Kīva ciraṁ vimānamhi, </span><br><p id=vv24:13.2><span class=root>idha vacchasuposathe; </span><br><p id=vv24:13.3><span class=root>Devate pucchitācikkha, </span><br><p id=vv24:13.4><span class=root>yadi jānāsi āyuno”ti. </span><br><p id=vv24:14.1><span class=root>“Saṭṭhi vassasahassāni, </span><br><p id=vv24:14.2><span class=root>tisso ca vassakoṭiyo; </span><br><p id=vv24:14.3><span class=root>Idha ṭhatvā mahāmuni, </span><br><p id=vv24:14.4><span class=root>ito cutā gamissāmi; </span><br><p id=vv24:14.5><span class=root>Manussānaṁ sahabyatan”ti. </span><br><p id=vv24:15.1><span class=root>“Mā tvaṁ uposathe bhāyi, </span><br><p id=vv24:15.2><span class=root>sambuddhenāsi byākatā; </span><br><p id=vv24:15.3><span class=root>Sotāpannā visesayi, </span><br><p id=vv24:15.4><span class=root>pahīnā tava duggatī”ti. </span><br><p id=vv24:16.1><span class=root>Uposathāvimānaṁ sattamaṁ. </span><br></main><footer class="container footer"><small><a href=/about>Contact info</a></small></footer>