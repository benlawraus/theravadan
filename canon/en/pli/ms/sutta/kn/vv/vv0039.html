<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0038.html>Previous</a><a href=/canon/en/pli/ms/sutta/kn/vv/vv0040.html>Next</a></div><p id=vv39:0.1><span class=root>Vimānavatthu </span><br><p id=vv39:0.2><span class=root>Itthivimāna </span><br><p id=vv39:0.3><span class=root>Mañjiṭṭhakavagga </span><br><p id=vv39:0.4><span class="root big-bold">1. Mañjiṭṭhakavimānavatthu </span><br><p id=vv39:1.1><span class=root>“Mañjiṭṭhake vimānasmiṁ, </span><br><p id=vv39:1.2><span class=root>soṇṇavālukasanthate; </span><br><p id=vv39:1.3><span class=root>Pañcaṅgikena tūriyena, </span><br><p id=vv39:1.4><span class=root>ramasi suppavādite. </span><br><p id=vv39:2.1><span class=root>Tamhā vimānā oruyha, </span><br><p id=vv39:2.2><span class=root>nimmitā ratanāmayā; </span><br><p id=vv39:2.3><span class=root>Ogāhasi sālavanaṁ, </span><br><p id=vv39:2.4><span class=root>pupphitaṁ sabbakālikaṁ. </span><br><p id=vv39:3.1><span class=root>Yassa yasseva sālassa, </span><br><p id=vv39:3.2><span class=root>mūle tiṭṭhasi devate; </span><br><p id=vv39:3.3><span class=root>So so muñcati pupphāni, </span><br><p id=vv39:3.4><span class=root>onamitvā dumuttamo. </span><br><p id=vv39:4.1><span class=root>Vāteritaṁ sālavanaṁ, </span><br><p id=vv39:4.2><span class=root>ādhutaṁ dijasevitaṁ; </span><br><p id=vv39:4.3><span class=root>Vāti gandho disā sabbā, </span><br><p id=vv39:4.4><span class=root>rukkho mañjūsako yathā. </span><br><p id=vv39:5.1><span class=root>Ghāyase taṁ sucigandhaṁ, </span><br><p id=vv39:5.2><span class=root>rūpaṁ passasi amānusaṁ; </span><br><p id=vv39:5.3><span class=root>Devate pucchitācikkha, </span><br><p id=vv39:5.4><span class=root>kissa kammassidaṁ phalan”ti. </span><br><p id=vv39:6.1><span class=root>“Ahaṁ manussesu manussabhūtā, </span><br><p id=vv39:6.2><span class=root>Dāsī ayirakule ahuṁ; </span><br><p id=vv39:6.3><span class=root>Buddhaṁ nisinnaṁ disvāna, </span><br><p id=vv39:6.4><span class=root>Sālapupphehi okiriṁ. </span><br><p id=vv39:7.1><span class=root>Vaṭaṁsakañca sukataṁ, </span><br><p id=vv39:7.2><span class=root>sālapupphamayaṁ ahaṁ; </span><br><p id=vv39:7.3><span class=root>Buddhassa upanāmesiṁ, </span><br><p id=vv39:7.4><span class=root>pasannā sehi pāṇibhi. </span><br><p id=vv39:8.1><span class=root>Tāhaṁ kammaṁ karitvāna, </span><br><p id=vv39:8.2><span class=root>kusalaṁ buddhavaṇṇitaṁ; </span><br><p id=vv39:8.3><span class=root>Apetasokā sukhitā, </span><br><p id=vv39:8.4><span class=root>sampamodāmanāmayā”ti. </span><br><p id=vv39:9.1><span class=root>Mañjiṭṭhakavimānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>