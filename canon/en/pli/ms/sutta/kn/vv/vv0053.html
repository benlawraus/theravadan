<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0052.html>Previous</a><a href=/canon/en/pli/ms/sutta/kn/vv/vv0054.html>Next</a></div><p><div class=verse-container id=vv53:0.1><span>Vimānavatthu </span></div><p><div class=verse-container id=vv53:0.2><span>Purisavimāna </span></div><p><div class=verse-container id=vv53:0.3><span>Mahārathavagga </span></div><p><div class=verse-container id=vv53:0.4><span class=big-bold>3. Chattamāṇavakavimānavatthu </span></div><p><div class=verse-container id=vv53:1.1><span>“Yo vadataṁ pavaro manujesu, </span></div><p><div class=verse-container id=vv53:1.2><span>Sakyamunī bhagavā katakicco; </span></div><p><div class=verse-container id=vv53:1.3><span>Pāragato balaviriyasamaṅgī, </span></div><p><div class=verse-container id=vv53:1.4><span>Taṁ sugataṁ saraṇatthamupehi. </span></div><p><div class=verse-container id=vv53:2.1><span>Rāgavirāgamanejamasokaṁ, </span></div><p><div class=verse-container id=vv53:2.2><span>Dhammamasaṅkhatamappaṭikūlaṁ; </span></div><p><div class=verse-container id=vv53:2.3><span>Madhuramimaṁ paguṇaṁ suvibhattaṁ, </span></div><p><div class=verse-container id=vv53:2.4><span>Dhammamimaṁ saraṇatthamupehi. </span></div><p><div class=verse-container id=vv53:3.1><span>Yattha ca dinna mahapphalamāhu, </span></div><p><div class=verse-container id=vv53:3.2><span>Catūsu sucīsu purisayugesu; </span></div><p><div class=verse-container id=vv53:3.3><span>Aṭṭha ca puggaladhammadasā te, </span></div><p><div class=verse-container id=vv53:3.4><span>Saṅghamimaṁ saraṇatthamupehi. </span></div><p><div class=verse-container id=vv53:4.1><span>Na tathā tapati nabhe sūriyo, </span></div><p><div class=verse-container id=vv53:4.2><span>Cando ca na bhāsati na phusso; </span></div><p><div class=verse-container id=vv53:4.3><span>Yathā atulamidaṁ mahappabhāsaṁ, </span></div><p><div class=verse-container id=vv53:4.4><span>Ko nu tvaṁ tidivā mahiṁ upāgā. </span></div><p><div class=verse-container id=vv53:5.1><span>Chindati raṁsī pabhaṅkarassa, </span></div><p><div class=verse-container id=vv53:5.2><span>Sādhikavīsatiyojanāni ābhā; </span></div><p><div class=verse-container id=vv53:5.3><span>Rattimapi yathā divaṁ karoti, </span></div><p><div class=verse-container id=vv53:5.4><span>Parisuddhaṁ vimalaṁ subhaṁ vimānaṁ. </span></div><p><div class=verse-container id=vv53:6.1><span>Bahupadumavicitrapuṇḍarīkaṁ, </span></div><p><div class=verse-container id=vv53:6.2><span>Vokiṇṇaṁ kusumehi nekacittaṁ; </span></div><p><div class=verse-container id=vv53:6.3><span>Arajavirajahemajālachannaṁ, </span></div><p><div class=verse-container id=vv53:6.4><span>Ākāse tapati yathāpi sūriyo. </span></div><p><div class=verse-container id=vv53:7.1><span>Rattambarapītavāsasāhi, </span></div><p><div class=verse-container id=vv53:7.2><span>Agarupiyaṅgucandanussadāhi; </span></div><p><div class=verse-container id=vv53:7.3><span>Kañcanatanusannibhattacāhi, </span></div><p><div class=verse-container id=vv53:7.4><span>Paripūraṁ gaganaṁva tārakāhi. </span></div><p><div class=verse-container id=vv53:8.1><span>Naranāriyo bahuketthanekavaṇṇā, </span></div><p><div class=verse-container id=vv53:8.2><span>Kusumavibhūsitābharaṇettha sumanā; </span></div><p><div class=verse-container id=vv53:8.3><span>Anilapamuñcitā pavanti surabhiṁ, </span></div><p><div class=verse-container id=vv53:8.4><span>Tapaniyavitatā suvaṇṇachannā. </span></div><p><div class=verse-container id=vv53:9.1><span>Kissa saṁyamassa ayaṁ vipāko, </span></div><p><div class=verse-container id=vv53:9.2><span>Kenāsi kammaphalenidhūpapanno; </span></div><p><div class=verse-container id=vv53:9.3><span>Yathā ca te adhigatamidaṁ vimānaṁ, </span></div><p><div class=verse-container id=vv53:9.4><span>Tadanupadaṁ avacāsi iṅgha puṭṭho”ti. </span></div><p><div class=verse-container id=vv53:10.1><span>“Sayamidha pathe samecca māṇavena, </span></div><p><div class=verse-container id=vv53:10.2><span>Satthānusāsi anukampamāno; </span></div><p><div class=verse-container id=vv53:10.3><span>Tava ratanavarassa dhammaṁ sutvā, </span></div><p><div class=verse-container id=vv53:10.4><span>Karissāmīti ca bravittha chatto. </span></div><p><div class=verse-container id=vv53:11.1><span>Jinavarapavaraṁ upehi saraṇaṁ, </span></div><p><div class=verse-container id=vv53:11.2><span>Dhammañcāpi tatheva bhikkhusaṅghaṁ; </span></div><p><div class=verse-container id=vv53:11.3><span>Noti paṭhamaṁ avocahaṁ bhante, </span></div><p><div class=verse-container id=vv53:11.4><span>Pacchā te vacanaṁ tathevakāsiṁ. </span></div><p><div class=verse-container id=vv53:12.1><span>Mā ca pāṇavadhaṁ vividhaṁ carassu asuciṁ, </span></div><p><div class=verse-container id=vv53:12.2><span>Na hi pāṇesu asaññataṁ avaṇṇayiṁsu sappaññā; </span></div><p><div class=verse-container id=vv53:12.3><span>Noti paṭhamaṁ avocahaṁ bhante, </span></div><p><div class=verse-container id=vv53:12.4><span>Pacchā te vacanaṁ tathevakāsiṁ. </span></div><p><div class=verse-container id=vv53:13.1><span>Mā ca parajanassa rakkhitampi, </span></div><p><div class=verse-container id=vv53:13.2><span>Ādātabbamamaññitho adinnaṁ; </span></div><p><div class=verse-container id=vv53:13.3><span>Noti paṭhamaṁ avocahaṁ bhante, </span></div><p><div class=verse-container id=vv53:13.4><span>Pacchā te vacanaṁ tathevakāsiṁ. </span></div><p><div class=verse-container id=vv53:14.1><span>Mā ca parajanassa rakkhitāyo, </span></div><p><div class=verse-container id=vv53:14.2><span>Parabhariyā agamā anariyametaṁ; </span></div><p><div class=verse-container id=vv53:14.3><span>Noti paṭhamaṁ avocahaṁ bhante, </span></div><p><div class=verse-container id=vv53:14.4><span>Pacchā te vacanaṁ tathevakāsiṁ. </span></div><p><div class=verse-container id=vv53:15.1><span>Mā ca vitathaṁ aññathā abhāṇi, </span></div><p><div class=verse-container id=vv53:15.2><span>Na hi musāvādaṁ avaṇṇayiṁsu sappaññā; </span></div><p><div class=verse-container id=vv53:15.3><span>Noti paṭhamaṁ avocahaṁ bhante, </span></div><p><div class=verse-container id=vv53:15.4><span>Pacchā te vacanaṁ tathevakāsiṁ. </span></div><p><div class=verse-container id=vv53:16.1><span>Yena ca purisassa apeti saññā, </span></div><p><div class=verse-container id=vv53:16.2><span>Taṁ majjaṁ parivajjayassu sabbaṁ; </span></div><p><div class=verse-container id=vv53:16.3><span>Noti paṭhamaṁ avocahaṁ bhante, </span></div><p><div class=verse-container id=vv53:16.4><span>Pacchā te vacanaṁ tathevakāsiṁ. </span></div><p><div class=verse-container id=vv53:17.1><span>Svāhaṁ idha pañca sikkhā karitvā, </span></div><p><div class=verse-container id=vv53:17.2><span>Paṭipajjitvā tathāgatassa dhamme; </span></div><p><div class=verse-container id=vv53:17.3><span>Dvepathamagamāsiṁ coramajjhe, </span></div><p><div class=verse-container id=vv53:17.4><span>Te maṁ tattha vadhiṁsu bhogahetu. </span></div><p><div class=verse-container id=vv53:18.1><span>Ettakamidaṁ anussarāmi kusalaṁ, </span></div><p><div class=verse-container id=vv53:18.2><span>Tato paraṁ na me vijjati aññaṁ; </span></div><p><div class=verse-container id=vv53:18.3><span>Tena sucaritena kammunāhaṁ, </span></div><p><div class=verse-container id=vv53:18.4><span>Uppanno tidivesu kāmakāmī. </span></div><p><div class=verse-container id=vv53:19.1><span>Passa khaṇamuhuttasaññamassa, </span></div><p><div class=verse-container id=vv53:19.2><span>Anudhammappaṭipattiyā vipākaṁ; </span></div><p><div class=verse-container id=vv53:19.3><span>Jalamiva yasasā samekkhamānā, </span></div><p><div class=verse-container id=vv53:19.4><span>Bahukā maṁ pihayanti hīnakammā. </span></div><p><div class=verse-container id=vv53:20.1><span>Passa katipayāya desanāya, </span></div><p><div class=verse-container id=vv53:20.2><span>Sugatiñcamhi gato sukhañca patto; </span></div><p><div class=verse-container id=vv53:20.3><span>Ye ca te satataṁ suṇanti dhammaṁ, </span></div><p><div class=verse-container id=vv53:20.4><span>Maññe te amataṁ phusanti khemaṁ. </span></div><p><div class=verse-container id=vv53:21.1><span>Appampi kataṁ mahāvipākaṁ, </span></div><p><div class=verse-container id=vv53:21.2><span>Vipulaṁ hoti tathāgatassa dhamme; </span></div><p><div class=verse-container id=vv53:21.3><span>Passa katapuññatāya chatto, </span></div><p><div class=verse-container id=vv53:21.4><span>Obhāseti pathaviṁ yathāpi sūriyo. </span></div><p><div class=verse-container id=vv53:22.1><span>Kimidaṁ kusalaṁ kimācarema, </span></div><p><div class=verse-container id=vv53:22.2><span>Icceke hi samecca mantayanti; </span></div><p><div class=verse-container id=vv53:22.3><span>Te mayaṁ punareva laddha mānusattaṁ, </span></div><p><div class=verse-container id=vv53:22.4><span>Paṭipannā viharemu sīlavanto. </span></div><p><div class=verse-container id=vv53:23.1><span>Bahukāro anukampako ca satthā, </span></div><p><div class=verse-container id=vv53:23.2><span>Iti me sati agamā divā divassa; </span></div><p><div class=verse-container id=vv53:23.3><span>Svāhaṁ upagatomhi saccanāmaṁ, </span></div><p><div class=verse-container id=vv53:23.4><span>Anukampassu punapi suṇemu dhammaṁ. </span></div><p><div class=verse-container id=vv53:24.1><span>Ye cidha pajahanti kāmarāgaṁ, </span></div><p><div class=verse-container id=vv53:24.2><span>Bhavarāgānusayañca pahāya mohaṁ; </span></div><p><div class=verse-container id=vv53:24.3><span>Na ca te punamupenti gabbhaseyyaṁ, </span></div><p><div class=verse-container id=vv53:24.4><span>Parinibbānagatā hi sītibhūtā”ti. </span></div><p><div class=verse-container id=vv53:25.1><span>Chattamāṇavakavimānaṁ tatiyaṁ. </span></div><div class=flex-between><a href=/canon/en/pli/ms/sutta/kn/vv/vv0052.html>Previous</a><a href=/canon/en/pli/ms/sutta/kn/vv/vv0054.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>