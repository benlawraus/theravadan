<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0052.html>Previous</a><a href=/canon/en/pli/ms/sutta/kn/vv/vv0054.html>Next</a></div><p id=vv53:0.1><span class=root>Vimānavatthu </span><br><p id=vv53:0.2><span class=root>Purisavimāna </span><br><p id=vv53:0.3><span class=root>Mahārathavagga </span><br><p id=vv53:0.4><span class="root big-bold">3. Chattamāṇavakavimānavatthu </span><br><p id=vv53:1.1><span class=root>“Yo vadataṁ pavaro manujesu, </span><br><p id=vv53:1.2><span class=root>Sakyamunī bhagavā katakicco; </span><br><p id=vv53:1.3><span class=root>Pāragato balaviriyasamaṅgī, </span><br><p id=vv53:1.4><span class=root>Taṁ sugataṁ saraṇatthamupehi. </span><br><p id=vv53:2.1><span class=root>Rāgavirāgamanejamasokaṁ, </span><br><p id=vv53:2.2><span class=root>Dhammamasaṅkhatamappaṭikūlaṁ; </span><br><p id=vv53:2.3><span class=root>Madhuramimaṁ paguṇaṁ suvibhattaṁ, </span><br><p id=vv53:2.4><span class=root>Dhammamimaṁ saraṇatthamupehi. </span><br><p id=vv53:3.1><span class=root>Yattha ca dinna mahapphalamāhu, </span><br><p id=vv53:3.2><span class=root>Catūsu sucīsu purisayugesu; </span><br><p id=vv53:3.3><span class=root>Aṭṭha ca puggaladhammadasā te, </span><br><p id=vv53:3.4><span class=root>Saṅghamimaṁ saraṇatthamupehi. </span><br><p id=vv53:4.1><span class=root>Na tathā tapati nabhe sūriyo, </span><br><p id=vv53:4.2><span class=root>Cando ca na bhāsati na phusso; </span><br><p id=vv53:4.3><span class=root>Yathā atulamidaṁ mahappabhāsaṁ, </span><br><p id=vv53:4.4><span class=root>Ko nu tvaṁ tidivā mahiṁ upāgā. </span><br><p id=vv53:5.1><span class=root>Chindati raṁsī pabhaṅkarassa, </span><br><p id=vv53:5.2><span class=root>Sādhikavīsatiyojanāni ābhā; </span><br><p id=vv53:5.3><span class=root>Rattimapi yathā divaṁ karoti, </span><br><p id=vv53:5.4><span class=root>Parisuddhaṁ vimalaṁ subhaṁ vimānaṁ. </span><br><p id=vv53:6.1><span class=root>Bahupadumavicitrapuṇḍarīkaṁ, </span><br><p id=vv53:6.2><span class=root>Vokiṇṇaṁ kusumehi nekacittaṁ; </span><br><p id=vv53:6.3><span class=root>Arajavirajahemajālachannaṁ, </span><br><p id=vv53:6.4><span class=root>Ākāse tapati yathāpi sūriyo. </span><br><p id=vv53:7.1><span class=root>Rattambarapītavāsasāhi, </span><br><p id=vv53:7.2><span class=root>Agarupiyaṅgucandanussadāhi; </span><br><p id=vv53:7.3><span class=root>Kañcanatanusannibhattacāhi, </span><br><p id=vv53:7.4><span class=root>Paripūraṁ gaganaṁva tārakāhi. </span><br><p id=vv53:8.1><span class=root>Naranāriyo bahuketthanekavaṇṇā, </span><br><p id=vv53:8.2><span class=root>Kusumavibhūsitābharaṇettha sumanā; </span><br><p id=vv53:8.3><span class=root>Anilapamuñcitā pavanti surabhiṁ, </span><br><p id=vv53:8.4><span class=root>Tapaniyavitatā suvaṇṇachannā. </span><br><p id=vv53:9.1><span class=root>Kissa saṁyamassa ayaṁ vipāko, </span><br><p id=vv53:9.2><span class=root>Kenāsi kammaphalenidhūpapanno; </span><br><p id=vv53:9.3><span class=root>Yathā ca te adhigatamidaṁ vimānaṁ, </span><br><p id=vv53:9.4><span class=root>Tadanupadaṁ avacāsi iṅgha puṭṭho”ti. </span><br><p id=vv53:10.1><span class=root>“Sayamidha pathe samecca māṇavena, </span><br><p id=vv53:10.2><span class=root>Satthānusāsi anukampamāno; </span><br><p id=vv53:10.3><span class=root>Tava ratanavarassa dhammaṁ sutvā, </span><br><p id=vv53:10.4><span class=root>Karissāmīti ca bravittha chatto. </span><br><p id=vv53:11.1><span class=root>Jinavarapavaraṁ upehi saraṇaṁ, </span><br><p id=vv53:11.2><span class=root>Dhammañcāpi tatheva bhikkhusaṅghaṁ; </span><br><p id=vv53:11.3><span class=root>Noti paṭhamaṁ avocahaṁ bhante, </span><br><p id=vv53:11.4><span class=root>Pacchā te vacanaṁ tathevakāsiṁ. </span><br><p id=vv53:12.1><span class=root>Mā ca pāṇavadhaṁ vividhaṁ carassu asuciṁ, </span><br><p id=vv53:12.2><span class=root>Na hi pāṇesu asaññataṁ avaṇṇayiṁsu sappaññā; </span><br><p id=vv53:12.3><span class=root>Noti paṭhamaṁ avocahaṁ bhante, </span><br><p id=vv53:12.4><span class=root>Pacchā te vacanaṁ tathevakāsiṁ. </span><br><p id=vv53:13.1><span class=root>Mā ca parajanassa rakkhitampi, </span><br><p id=vv53:13.2><span class=root>Ādātabbamamaññitho adinnaṁ; </span><br><p id=vv53:13.3><span class=root>Noti paṭhamaṁ avocahaṁ bhante, </span><br><p id=vv53:13.4><span class=root>Pacchā te vacanaṁ tathevakāsiṁ. </span><br><p id=vv53:14.1><span class=root>Mā ca parajanassa rakkhitāyo, </span><br><p id=vv53:14.2><span class=root>Parabhariyā agamā anariyametaṁ; </span><br><p id=vv53:14.3><span class=root>Noti paṭhamaṁ avocahaṁ bhante, </span><br><p id=vv53:14.4><span class=root>Pacchā te vacanaṁ tathevakāsiṁ. </span><br><p id=vv53:15.1><span class=root>Mā ca vitathaṁ aññathā abhāṇi, </span><br><p id=vv53:15.2><span class=root>Na hi musāvādaṁ avaṇṇayiṁsu sappaññā; </span><br><p id=vv53:15.3><span class=root>Noti paṭhamaṁ avocahaṁ bhante, </span><br><p id=vv53:15.4><span class=root>Pacchā te vacanaṁ tathevakāsiṁ. </span><br><p id=vv53:16.1><span class=root>Yena ca purisassa apeti saññā, </span><br><p id=vv53:16.2><span class=root>Taṁ majjaṁ parivajjayassu sabbaṁ; </span><br><p id=vv53:16.3><span class=root>Noti paṭhamaṁ avocahaṁ bhante, </span><br><p id=vv53:16.4><span class=root>Pacchā te vacanaṁ tathevakāsiṁ. </span><br><p id=vv53:17.1><span class=root>Svāhaṁ idha pañca sikkhā karitvā, </span><br><p id=vv53:17.2><span class=root>Paṭipajjitvā tathāgatassa dhamme; </span><br><p id=vv53:17.3><span class=root>Dvepathamagamāsiṁ coramajjhe, </span><br><p id=vv53:17.4><span class=root>Te maṁ tattha vadhiṁsu bhogahetu. </span><br><p id=vv53:18.1><span class=root>Ettakamidaṁ anussarāmi kusalaṁ, </span><br><p id=vv53:18.2><span class=root>Tato paraṁ na me vijjati aññaṁ; </span><br><p id=vv53:18.3><span class=root>Tena sucaritena kammunāhaṁ, </span><br><p id=vv53:18.4><span class=root>Uppanno tidivesu kāmakāmī. </span><br><p id=vv53:19.1><span class=root>Passa khaṇamuhuttasaññamassa, </span><br><p id=vv53:19.2><span class=root>Anudhammappaṭipattiyā vipākaṁ; </span><br><p id=vv53:19.3><span class=root>Jalamiva yasasā samekkhamānā, </span><br><p id=vv53:19.4><span class=root>Bahukā maṁ pihayanti hīnakammā. </span><br><p id=vv53:20.1><span class=root>Passa katipayāya desanāya, </span><br><p id=vv53:20.2><span class=root>Sugatiñcamhi gato sukhañca patto; </span><br><p id=vv53:20.3><span class=root>Ye ca te satataṁ suṇanti dhammaṁ, </span><br><p id=vv53:20.4><span class=root>Maññe te amataṁ phusanti khemaṁ. </span><br><p id=vv53:21.1><span class=root>Appampi kataṁ mahāvipākaṁ, </span><br><p id=vv53:21.2><span class=root>Vipulaṁ hoti tathāgatassa dhamme; </span><br><p id=vv53:21.3><span class=root>Passa katapuññatāya chatto, </span><br><p id=vv53:21.4><span class=root>Obhāseti pathaviṁ yathāpi sūriyo. </span><br><p id=vv53:22.1><span class=root>Kimidaṁ kusalaṁ kimācarema, </span><br><p id=vv53:22.2><span class=root>Icceke hi samecca mantayanti; </span><br><p id=vv53:22.3><span class=root>Te mayaṁ punareva laddha mānusattaṁ, </span><br><p id=vv53:22.4><span class=root>Paṭipannā viharemu sīlavanto. </span><br><p id=vv53:23.1><span class=root>Bahukāro anukampako ca satthā, </span><br><p id=vv53:23.2><span class=root>Iti me sati agamā divā divassa; </span><br><p id=vv53:23.3><span class=root>Svāhaṁ upagatomhi saccanāmaṁ, </span><br><p id=vv53:23.4><span class=root>Anukampassu punapi suṇemu dhammaṁ. </span><br><p id=vv53:24.1><span class=root>Ye cidha pajahanti kāmarāgaṁ, </span><br><p id=vv53:24.2><span class=root>Bhavarāgānusayañca pahāya mohaṁ; </span><br><p id=vv53:24.3><span class=root>Na ca te punamupenti gabbhaseyyaṁ, </span><br><p id=vv53:24.4><span class=root>Parinibbānagatā hi sītibhūtā”ti. </span><br><p id=vv53:25.1><span class=root>Chattamāṇavakavimānaṁ tatiyaṁ. </span><br></main><footer class="container footer"><small><a href=/about>Contact info</a></small></footer>