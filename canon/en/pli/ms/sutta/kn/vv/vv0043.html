<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0042.html>Previous</a><a href=/canon/en/pli/ms/sutta/kn/vv/vv0044.html>Next</a></div><p id=vv43:0.1><span class=root>Vimānavatthu </span><br><p id=vv43:0.2><span class=root>Itthivimāna </span><br><p id=vv43:0.3><span class=root>Mañjiṭṭhakavagga </span><br><p id=vv43:0.4><span class="root big-bold">5. Kañjikadāyikāvimānavatthu </span><br><p id=vv43:1.1><span class=root>“Abhikkantena vaṇṇena, </span><br><p id=vv43:1.2><span class=root>…pe… </span><br><p id=vv43:1.3><span class=root>osadhī viya tārakā. </span><br><p id=vv43:2.1><span class=root>Kena tetādiso vaṇṇo, </span><br><p id=vv43:2.2><span class=root>…pe… </span><br><p id=vv43:2.3><span class=root>Vaṇṇo ca te sabbadisā pabhāsatī”ti. </span><br><p id=vv43:3.1><span class=root>Sā devatā attamanā, </span><br><p id=vv43:3.2><span class=root>…pe… </span><br><p id=vv43:3.3><span class=root>yassa kammassidaṁ phalaṁ. </span><br><p id=vv43:4.1><span class=root>“Ahaṁ andhakavindamhi, </span><br><p id=vv43:4.2><span class=root>buddhassādiccabandhuno; </span><br><p id=vv43:4.3><span class=root>Adāsiṁ kolasampākaṁ, </span><br><p id=vv43:4.4><span class=root>kañjikaṁ teladhūpitaṁ. </span><br><p id=vv43:5.1><span class=root>Pipphalyā lasuṇena ca, </span><br><p id=vv43:5.2><span class=root>missaṁ lāmañjakena ca; </span><br><p id=vv43:5.3><span class=root>Adāsiṁ ujubhūtasmiṁ, </span><br><p id=vv43:5.4><span class=root>vippasannena cetasā. </span><br><p id=vv43:6.1><span class=root>Yā mahesittaṁ kāreyya, </span><br><p id=vv43:6.2><span class=root>cakkavattissa rājino; </span><br><p id=vv43:6.3><span class=root>Nārī sabbaṅgakalyāṇī, </span><br><p id=vv43:6.4><span class=root>bhattu cānomadassikā; </span><br><p id=vv43:6.5><span class=root>Ekassa kañjikadānassa, </span><br><p id=vv43:6.6><span class=root>kalaṁ nāgghati soḷasiṁ. </span><br><p id=vv43:7.1><span class=root>Sataṁ nikkhā sataṁ assā, </span><br><p id=vv43:7.2><span class=root>sataṁ assatarīrathā; </span><br><p id=vv43:7.3><span class=root>Sataṁ kaññāsahassāni, </span><br><p id=vv43:7.4><span class=root>āmuttamaṇikuṇḍalā; </span><br><p id=vv43:7.5><span class=root>Ekassa kañjikadānassa, </span><br><p id=vv43:7.6><span class=root>kalaṁ nāgghanti soḷasiṁ. </span><br><p id=vv43:8.1><span class=root>Sataṁ hemavatā nāgā, </span><br><p id=vv43:8.2><span class=root>īsādantā urūḷhavā; </span><br><p id=vv43:8.3><span class=root>Suvaṇṇakacchā mātaṅgā, </span><br><p id=vv43:8.4><span class=root>hemakappanavāsasā; </span><br><p id=vv43:8.5><span class=root>Ekassa kañjikadānassa, </span><br><p id=vv43:8.6><span class=root>kalaṁ nāgghanti soḷasiṁ. </span><br><p id=vv43:9.1><span class=root>Catunnamapi dīpānaṁ, </span><br><p id=vv43:9.2><span class=root>issaraṁ yodha kāraye; </span><br><p id=vv43:9.3><span class=root>Ekassa kañjikadānassa, </span><br><p id=vv43:9.4><span class=root>kalaṁ nāgghati soḷasin”ti. </span><br><p id=vv43:10.1><span class=root>Kañjikadāyikāvimānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>