<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0021.html>Previous</a><a href=/canon/en/pli/ms/sutta/kn/vv/vv0023.html>Next</a></div><p><div class=verse-container id=vv22:0.1><span>Vimānavatthu </span></div><p><div class=verse-container id=vv22:0.2><span>Itthivimāna </span></div><p><div class=verse-container id=vv22:0.3><span>Cittalatāvagga </span></div><p><div class=verse-container id=vv22:0.4><span class=big-bold>5. Bhadditthivimānavatthu </span></div><p><div class=verse-container id=vv22:1.1><span>“Nīlā pītā ca kāḷā ca, </span></div><p><div class=verse-container id=vv22:1.2><span>mañjiṭṭhā atha lohitā; </span></div><p><div class=verse-container id=vv22:1.3><span>Uccāvacānaṁ vaṇṇānaṁ, </span></div><p><div class=verse-container id=vv22:1.4><span>kiñjakkhaparivāritā. </span></div><p><div class=verse-container id=vv22:2.1><span>Mandāravānaṁ pupphānaṁ, </span></div><p><div class=verse-container id=vv22:2.2><span>mālaṁ dhāresi muddhani; </span></div><p><div class=verse-container id=vv22:2.3><span>Nayime aññesu kāyesu, </span></div><p><div class=verse-container id=vv22:2.4><span>rukkhā santi sumedhase. </span></div><p><div class=verse-container id=vv22:3.1><span>Kena kāyaṁ upapannā, </span></div><p><div class=verse-container id=vv22:3.2><span>tāvatiṁsaṁ yasassinī; </span></div><p><div class=verse-container id=vv22:3.3><span>Devate pucchitācikkha, </span></div><p><div class=verse-container id=vv22:3.4><span>kissa kammassidaṁ phalan”ti. </span></div><p><div class=verse-container id=vv22:4.1><span>“Bhadditthikāti maṁ aññaṁsu, </span></div><p><div class=verse-container id=vv22:4.2><span>Kimilāyaṁ upāsikā; </span></div><p><div class=verse-container id=vv22:4.3><span>Saddhā sīlena sampannā, </span></div><p><div class=verse-container id=vv22:4.4><span>Saṁvibhāgaratā sadā. </span></div><p><div class=verse-container id=vv22:5.1><span>Acchādanañca bhattañca, </span></div><p><div class=verse-container id=vv22:5.2><span>senāsanaṁ padīpiyaṁ; </span></div><p><div class=verse-container id=vv22:5.3><span>Adāsiṁ ujubhūtesu, </span></div><p><div class=verse-container id=vv22:5.4><span>vippasannena cetasā. </span></div><p><div class=verse-container id=vv22:6.1><span>Cātuddasiṁ pañcadasiṁ, </span></div><p><div class=verse-container id=vv22:6.2><span>yā ca pakkhassa aṭṭhamī; </span></div><p><div class=verse-container id=vv22:6.3><span>Pāṭihāriyapakkhañca, </span></div><p><div class=verse-container id=vv22:6.4><span>aṭṭhaṅgasusamāgataṁ. </span></div><p><div class=verse-container id=vv22:7.1><span>Uposathaṁ upavasissaṁ, </span></div><p><div class=verse-container id=vv22:7.2><span>sadā sīlesu saṁvutā; </span></div><p><div class=verse-container id=vv22:7.3><span>Saññamā saṁvibhāgā ca, </span></div><p><div class=verse-container id=vv22:7.4><span>vimānaṁ āvasāmahaṁ. </span></div><p><div class=verse-container id=vv22:8.1><span>Pāṇātipātā viratā, </span></div><p><div class=verse-container id=vv22:8.2><span>musāvādā ca saññatā; </span></div><p><div class=verse-container id=vv22:8.3><span>Theyyā ca aticārā ca, </span></div><p><div class=verse-container id=vv22:8.4><span>majjapānā ca ārakā. </span></div><p><div class=verse-container id=vv22:9.1><span>Pañcasikkhāpade ratā, </span></div><p><div class=verse-container id=vv22:9.2><span>Ariyasaccāna kovidā; </span></div><p><div class=verse-container id=vv22:9.3><span>Upāsikā cakkhumato, </span></div><p><div class=verse-container id=vv22:9.4><span>Appamādavihārinī; </span></div><p><div class=verse-container id=vv22:9.5><span>Katāvāsā katakusalā tato cutā, </span></div><p><div class=verse-container id=vv22:9.6><span>Sayaṁpabhā anuvicarāmi nandanaṁ. </span></div><p><div class=verse-container id=vv22:10.1><span>Bhikkhū cāhaṁ paramahitānukampake, </span></div><p><div class=verse-container id=vv22:10.2><span>Abhojayiṁ tapassiyugaṁ mahāmuniṁ; </span></div><p><div class=verse-container id=vv22:10.3><span>Katāvāsā katakusalā tato cutā, </span></div><p><div class=verse-container id=vv22:10.4><span>Sayaṁpabhā anuvicarāmi nandanaṁ. </span></div><p><div class=verse-container id=vv22:11.1><span>Aṭṭhaṅgikaṁ aparimitaṁ sukhāvahaṁ, </span></div><p><div class=verse-container id=vv22:11.2><span>Uposathaṁ satatamupāvasiṁ ahaṁ; </span></div><p><div class=verse-container id=vv22:11.3><span>Katāvāsā katakusalā tato cutā, </span></div><p><div class=verse-container id=vv22:11.4><span>Sayaṁpabhā anuvicarāmi nandanan”ti. </span></div><p><div class=verse-container id=vv22:12.1><span>Bhadditthivimānaṁ pañcamaṁ. </span></div><div class=flex-between><a href=/canon/en/pli/ms/sutta/kn/vv/vv0021.html>Previous</a><a href=/canon/en/pli/ms/sutta/kn/vv/vv0023.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>