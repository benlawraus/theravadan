<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0021.html>Previous</a><a href=/canon/en/pli/ms/sutta/kn/vv/vv0023.html>Next</a></div><p id=vv22:0.1><span class=root>Vimānavatthu </span><br><p id=vv22:0.2><span class=root>Itthivimāna </span><br><p id=vv22:0.3><span class=root>Cittalatāvagga </span><br><p id=vv22:0.4><span class="root big-bold">5. Bhadditthivimānavatthu </span><br><p id=vv22:1.1><span class=root>“Nīlā pītā ca kāḷā ca, </span><br><p id=vv22:1.2><span class=root>mañjiṭṭhā atha lohitā; </span><br><p id=vv22:1.3><span class=root>Uccāvacānaṁ vaṇṇānaṁ, </span><br><p id=vv22:1.4><span class=root>kiñjakkhaparivāritā. </span><br><p id=vv22:2.1><span class=root>Mandāravānaṁ pupphānaṁ, </span><br><p id=vv22:2.2><span class=root>mālaṁ dhāresi muddhani; </span><br><p id=vv22:2.3><span class=root>Nayime aññesu kāyesu, </span><br><p id=vv22:2.4><span class=root>rukkhā santi sumedhase. </span><br><p id=vv22:3.1><span class=root>Kena kāyaṁ upapannā, </span><br><p id=vv22:3.2><span class=root>tāvatiṁsaṁ yasassinī; </span><br><p id=vv22:3.3><span class=root>Devate pucchitācikkha, </span><br><p id=vv22:3.4><span class=root>kissa kammassidaṁ phalan”ti. </span><br><p id=vv22:4.1><span class=root>“Bhadditthikāti maṁ aññaṁsu, </span><br><p id=vv22:4.2><span class=root>Kimilāyaṁ upāsikā; </span><br><p id=vv22:4.3><span class=root>Saddhā sīlena sampannā, </span><br><p id=vv22:4.4><span class=root>Saṁvibhāgaratā sadā. </span><br><p id=vv22:5.1><span class=root>Acchādanañca bhattañca, </span><br><p id=vv22:5.2><span class=root>senāsanaṁ padīpiyaṁ; </span><br><p id=vv22:5.3><span class=root>Adāsiṁ ujubhūtesu, </span><br><p id=vv22:5.4><span class=root>vippasannena cetasā. </span><br><p id=vv22:6.1><span class=root>Cātuddasiṁ pañcadasiṁ, </span><br><p id=vv22:6.2><span class=root>yā ca pakkhassa aṭṭhamī; </span><br><p id=vv22:6.3><span class=root>Pāṭihāriyapakkhañca, </span><br><p id=vv22:6.4><span class=root>aṭṭhaṅgasusamāgataṁ. </span><br><p id=vv22:7.1><span class=root>Uposathaṁ upavasissaṁ, </span><br><p id=vv22:7.2><span class=root>sadā sīlesu saṁvutā; </span><br><p id=vv22:7.3><span class=root>Saññamā saṁvibhāgā ca, </span><br><p id=vv22:7.4><span class=root>vimānaṁ āvasāmahaṁ. </span><br><p id=vv22:8.1><span class=root>Pāṇātipātā viratā, </span><br><p id=vv22:8.2><span class=root>musāvādā ca saññatā; </span><br><p id=vv22:8.3><span class=root>Theyyā ca aticārā ca, </span><br><p id=vv22:8.4><span class=root>majjapānā ca ārakā. </span><br><p id=vv22:9.1><span class=root>Pañcasikkhāpade ratā, </span><br><p id=vv22:9.2><span class=root>Ariyasaccāna kovidā; </span><br><p id=vv22:9.3><span class=root>Upāsikā cakkhumato, </span><br><p id=vv22:9.4><span class=root>Appamādavihārinī; </span><br><p id=vv22:9.5><span class=root>Katāvāsā katakusalā tato cutā, </span><br><p id=vv22:9.6><span class=root>Sayaṁpabhā anuvicarāmi nandanaṁ. </span><br><p id=vv22:10.1><span class=root>Bhikkhū cāhaṁ paramahitānukampake, </span><br><p id=vv22:10.2><span class=root>Abhojayiṁ tapassiyugaṁ mahāmuniṁ; </span><br><p id=vv22:10.3><span class=root>Katāvāsā katakusalā tato cutā, </span><br><p id=vv22:10.4><span class=root>Sayaṁpabhā anuvicarāmi nandanaṁ. </span><br><p id=vv22:11.1><span class=root>Aṭṭhaṅgikaṁ aparimitaṁ sukhāvahaṁ, </span><br><p id=vv22:11.2><span class=root>Uposathaṁ satatamupāvasiṁ ahaṁ; </span><br><p id=vv22:11.3><span class=root>Katāvāsā katakusalā tato cutā, </span><br><p id=vv22:11.4><span class=root>Sayaṁpabhā anuvicarāmi nandanan”ti. </span><br><p id=vv22:12.1><span class=root>Bhadditthivimānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>