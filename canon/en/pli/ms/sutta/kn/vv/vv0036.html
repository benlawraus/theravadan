<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0035.html>Previous</a><a href=/canon/en/pli/ms/sutta/kn/vv/vv0037.html>Next</a></div><p id=vv36:0.1><span class=root>Vimānavatthu </span><br><p id=vv36:0.2><span class=root>Itthivimāna </span><br><p id=vv36:0.3><span class=root>Pāricchattakavagga </span><br><p id=vv36:0.4><span class="root big-bold">8. Mallikāvimānavatthu </span><br><p id=vv36:1.1><span class=root>“Pītavatthe pītadhaje, </span><br><p id=vv36:1.2><span class=root>pītālaṅkārabhūsite; </span><br><p id=vv36:1.3><span class=root>Pītantarāhi vaggūhi, </span><br><p id=vv36:1.4><span class=root>apiḷandhāva sobhasi. </span><br><p id=vv36:2.1><span class=root>Kā kambukāyūradhare, </span><br><p id=vv36:2.2><span class=root>kañcanāveḷabhūsite; </span><br><p id=vv36:2.3><span class=root>Hemajālakasañchanne, </span><br><p id=vv36:2.4><span class=root>nānāratanamālinī. </span><br><p id=vv36:3.1><span class=root>Sovaṇṇamayā lohitaṅgamayā ca, </span><br><p id=vv36:3.2><span class=root>Muttāmayā veḷuriyamayā ca; </span><br><p id=vv36:3.3><span class=root>Masāragallā sahalohitaṅgā, </span><br><p id=vv36:3.4><span class=root>Pārevatakkhīhi maṇīhi cittatā. </span><br><p id=vv36:4.1><span class=root>Koci koci ettha mayūrasussaro, </span><br><p id=vv36:4.2><span class=root>Haṁsassa rañño karavīkasussaro; </span><br><p id=vv36:4.3><span class=root>Tesaṁ saro suyyati vaggurūpo, </span><br><p id=vv36:4.4><span class=root>Pañcaṅgikaṁ tūriyamivappavāditaṁ. </span><br><p id=vv36:5.1><span class=root>Ratho ca te subho vaggu, </span><br><p id=vv36:5.2><span class=root>nānāratanacittito; </span><br><p id=vv36:5.3><span class=root>Nānāvaṇṇāhi dhātūhi, </span><br><p id=vv36:5.4><span class=root>suvibhattova sobhati. </span><br><p id=vv36:6.1><span class=root>Tasmiṁ rathe kañcanabimbavaṇṇe, </span><br><p id=vv36:6.2><span class=root>Yā tvaṁ ṭhitā bhāsasimaṁ padesaṁ; </span><br><p id=vv36:6.3><span class=root>Devate pucchitācikkha, </span><br><p id=vv36:6.4><span class=root>Kissa kammassidaṁ phalan”ti. </span><br><p id=vv36:7.1><span class=root>“Sovaṇṇajālaṁ maṇisoṇṇacittitaṁ, </span><br><p id=vv36:7.2><span class=root>Muttācitaṁ hemajālena channaṁ; </span><br><p id=vv36:7.3><span class=root>Parinibbute gotame appameyye, </span><br><p id=vv36:7.4><span class=root>Pasannacittā ahamābhiropayiṁ. </span><br><p id=vv36:8.1><span class=root>Tāhaṁ kammaṁ karitvāna, </span><br><p id=vv36:8.2><span class=root>kusalaṁ buddhavaṇṇitaṁ; </span><br><p id=vv36:8.3><span class=root>Apetasokā sukhitā, </span><br><p id=vv36:8.4><span class=root>sampamodāmanāmayā”ti. </span><br><p id=vv36:9.1><span class=root>Mallikāvimānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>