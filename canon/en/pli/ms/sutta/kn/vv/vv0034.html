<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0033.html>Previous</a><a href=/canon/en/pli/ms/sutta/kn/vv/vv0035.html>Next</a></div><p id=vv34:0.1><span class=root>Vimānavatthu </span><br><p id=vv34:0.2><span class=root>Itthivimāna </span><br><p id=vv34:0.3><span class=root>Pāricchattakavagga </span><br><p id=vv34:0.4><span class="root big-bold">6. Daddallavimānavatthu </span><br><p id=vv34:1.1><span class=root>“Daddallamānā vaṇṇena, </span><br><p id=vv34:1.2><span class=root>yasasā ca yasassinī; </span><br><p id=vv34:1.3><span class=root>Sabbe deve tāvatiṁse, </span><br><p id=vv34:1.4><span class=root>vaṇṇena atirocasi. </span><br><p id=vv34:2.1><span class=root>Dassanaṁ nābhijānāmi, </span><br><p id=vv34:2.2><span class=root>idaṁ paṭhamadassanaṁ; </span><br><p id=vv34:2.3><span class=root>Kasmā kāyā nu āgamma, </span><br><p id=vv34:2.4><span class=root>nāmena bhāsase maman”ti. </span><br><p id=vv34:3.1><span class=root>“Ahaṁ bhadde subhaddāsiṁ, </span><br><p id=vv34:3.2><span class=root>pubbe mānusake bhave; </span><br><p id=vv34:3.3><span class=root>Sahabhariyā ca te āsiṁ, </span><br><p id=vv34:3.4><span class=root>bhaginī ca kaniṭṭhikā. </span><br><p id=vv34:4.1><span class=root>Sā ahaṁ kāyassa bhedā, </span><br><p id=vv34:4.2><span class=root>vippamuttā tato cutā; </span><br><p id=vv34:4.3><span class=root>Nimmānaratīnaṁ devānaṁ, </span><br><p id=vv34:4.4><span class=root>upapannā sahabyatan”ti. </span><br><p id=vv34:5.1><span class=root>“Pahūtakatakalyāṇā, </span><br><p id=vv34:5.2><span class=root>te deve yanti pāṇino; </span><br><p id=vv34:5.3><span class=root>Yesaṁ tvaṁ kittayissasi, </span><br><p id=vv34:5.4><span class=root>subhadde jātimattano. </span><br><p id=vv34:6.1><span class=root>Atha tvaṁ kena vaṇṇena, </span><br><p id=vv34:6.2><span class=root>kena vā anusāsitā; </span><br><p id=vv34:6.3><span class=root>Kīdiseneva dānena, </span><br><p id=vv34:6.4><span class=root>subbatena yasassinī. </span><br><p id=vv34:7.1><span class=root>Yasaṁ etādisaṁ pattā, </span><br><p id=vv34:7.2><span class=root>visesaṁ vipulamajjhagā; </span><br><p id=vv34:7.3><span class=root>Devate pucchitācikkha, </span><br><p id=vv34:7.4><span class=root>kissa kammassidaṁ phalan”ti. </span><br><p id=vv34:8.1><span class=root>“Aṭṭheva piṇḍapātāni, </span><br><p id=vv34:8.2><span class=root>yaṁ dānaṁ adadaṁ pure; </span><br><p id=vv34:8.3><span class=root>Dakkhiṇeyyassa saṅghassa, </span><br><p id=vv34:8.4><span class=root>pasannā sehi pāṇibhi. </span><br><p id=vv34:9.1><span class=root>Tena metādiso vaṇṇo, </span><br><p id=vv34:9.2><span class=root>…pe… </span><br><p id=vv34:9.3><span class=root>vaṇṇo ca me sabbadisā pabhāsatī”ti. </span><br><p id=vv34:10.1><span class=root>“Ahaṁ tayā bahutare bhikkhū, </span><br><p id=vv34:10.2><span class=root>Saññate brahmacārayo; </span><br><p id=vv34:10.3><span class=root>Tappesiṁ annapānena, </span><br><p id=vv34:10.4><span class=root>Pasannā sehi pāṇibhi. </span><br><p id=vv34:11.1><span class=root>Tayā bahutaraṁ datvā, </span><br><p id=vv34:11.2><span class=root>hīnakāyūpagā ahaṁ; </span><br><p id=vv34:11.3><span class=root>Kathaṁ tvaṁ appataraṁ datvā, </span><br><p id=vv34:11.4><span class=root>visesaṁ vipulamajjhagā; </span><br><p id=vv34:11.5><span class=root>Devate pucchitācikkha, </span><br><p id=vv34:11.6><span class=root>kissa kammassidaṁ phalan”ti. </span><br><p id=vv34:12.1><span class=root>“Manobhāvanīyo bhikkhu, </span><br><p id=vv34:12.2><span class=root>sandiṭṭho me pure ahu; </span><br><p id=vv34:12.3><span class=root>Tāhaṁ bhattena nimantesiṁ, </span><br><p id=vv34:12.4><span class=root>revataṁ attanaṭṭhamaṁ. </span><br><p id=vv34:13.1><span class=root>So me atthapurekkhāro, </span><br><p id=vv34:13.2><span class=root>anukampāya revato; </span><br><p id=vv34:13.3><span class=root>Saṅghe dehīti maṁvoca, </span><br><p id=vv34:13.4><span class=root>tassāhaṁ vacanaṁ kariṁ. </span><br><p id=vv34:14.1><span class=root>Sā dakkhiṇā saṅghagatā, </span><br><p id=vv34:14.2><span class=root>appameyye patiṭṭhitā; </span><br><p id=vv34:14.3><span class=root>Puggalesu tayā dinnaṁ, </span><br><p id=vv34:14.4><span class=root>na taṁ tava mahapphalan”ti. </span><br><p id=vv34:15.1><span class=root>“Idānevāhaṁ jānāmi, </span><br><p id=vv34:15.2><span class=root>saṅghe dinnaṁ mahapphalaṁ; </span><br><p id=vv34:15.3><span class=root>Sāhaṁ gantvā manussattaṁ, </span><br><p id=vv34:15.4><span class=root>vadaññū vītamaccharā; </span><br><p id=vv34:15.5><span class=root>Saṅghe dānāni dassāmi, </span><br><p id=vv34:15.6><span class=root>appamattā punappunan”ti. </span><br><p id=vv34:16.1><span class=root>“Kā esā devatā bhadde, </span><br><p id=vv34:16.2><span class=root>tayā mantayate saha; </span><br><p id=vv34:16.3><span class=root>Sabbe deve tāvatiṁse, </span><br><p id=vv34:16.4><span class=root>vaṇṇena atirocatī”ti. </span><br><p id=vv34:17.1><span class=root>“Manussabhūtā devinda, </span><br><p id=vv34:17.2><span class=root>pubbe mānusake bhave; </span><br><p id=vv34:17.3><span class=root>Sahabhariyā ca me āsi, </span><br><p id=vv34:17.4><span class=root>bhaginī ca kaniṭṭhikā; </span><br><p id=vv34:17.5><span class=root>Saṅghe dānāni datvāna, </span><br><p id=vv34:17.6><span class=root>katapuññā virocatī”ti. </span><br><p id=vv34:18.1><span class=root>“Dhammena pubbe bhaginī, </span><br><p id=vv34:18.2><span class=root>tayā bhadde virocati; </span><br><p id=vv34:18.3><span class=root>Yaṁ saṅghamhi appameyye, </span><br><p id=vv34:18.4><span class=root>patiṭṭhāpesi dakkhiṇaṁ”. </span><br><p id=vv34:19.1><span class=root>“Pucchito hi mayā buddho, </span><br><p id=vv34:19.2><span class=root>gijjhakūṭamhi pabbate; </span><br><p id=vv34:19.3><span class=root>Vipākaṁ saṁvibhāgassa, </span><br><p id=vv34:19.4><span class=root>yattha dinnaṁ mahapphalaṁ. </span><br><p id=vv34:20.1><span class=root>Yajamānānaṁ manussānaṁ, </span><br><p id=vv34:20.2><span class=root>puññapekkhāna pāṇinaṁ; </span><br><p id=vv34:20.3><span class=root>Karotaṁ opadhikaṁ puññaṁ, </span><br><p id=vv34:20.4><span class=root>yattha dinnaṁ mahapphalaṁ. </span><br><p id=vv34:21.1><span class=root>Taṁ me buddho viyākāsi, </span><br><p id=vv34:21.2><span class=root>jānaṁ kammaphalaṁ sakaṁ; </span><br><p id=vv34:21.3><span class=root>Vipākaṁ saṁvibhāgassa, </span><br><p id=vv34:21.4><span class=root>yattha dinnaṁ mahapphalaṁ. </span><br><p id=vv34:22.1><span class=root>Cattāro ca paṭipannā, </span><br><p id=vv34:22.2><span class=root>cattāro ca phale ṭhitā; </span><br><p id=vv34:22.3><span class=root>Esa saṅgho ujubhūto, </span><br><p id=vv34:22.4><span class=root>paññāsīlasamāhito. </span><br><p id=vv34:23.1><span class=root>Yajamānānaṁ manussānaṁ, </span><br><p id=vv34:23.2><span class=root>puññapekkhāna pāṇinaṁ; </span><br><p id=vv34:23.3><span class=root>Karotaṁ opadhikaṁ puññaṁ, </span><br><p id=vv34:23.4><span class=root>saṅghe dinnaṁ mahapphalaṁ. </span><br><p id=vv34:24.1><span class=root>Eso hi saṅgho vipulo mahaggato, </span><br><p id=vv34:24.2><span class=root>Esappameyyo udadhīva sāgaro; </span><br><p id=vv34:24.3><span class=root>Ete hi seṭṭhā naravīrasāvakā, </span><br><p id=vv34:24.4><span class=root>Pabhaṅkarā dhammamudīrayanti. </span><br><p id=vv34:25.1><span class=root>Tesaṁ sudinnaṁ suhutaṁ suyiṭṭhaṁ, </span><br><p id=vv34:25.2><span class=root>Ye saṅghamuddissa dadanti dānaṁ; </span><br><p id=vv34:25.3><span class=root>Sā dakkhiṇā saṅghagatā patiṭṭhitā, </span><br><p id=vv34:25.4><span class=root>Mahapphalā lokavidūna vaṇṇitā. </span><br><p id=vv34:26.1><span class=root>Etādisaṁ yaññamanussarantā, </span><br><p id=vv34:26.2><span class=root>Ye vedajātā vicaranti loke; </span><br><p id=vv34:26.3><span class=root>Vineyya maccheramalaṁ samūlaṁ, </span><br><p id=vv34:26.4><span class=root>Aninditā saggamupenti ṭhānan”ti. </span><br><p id=vv34:27.1><span class=root>Daddallavimānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>