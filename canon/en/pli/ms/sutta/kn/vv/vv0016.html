<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0015.html>Previous</a><a href=/canon/en/pli/ms/sutta/kn/vv/vv0017.html>Next</a></div><p><div class=verse-container id=vv16:0.1><span>Vimānavatthu </span></div><p><div class=verse-container id=vv16:0.2><span>Itthivimāna </span></div><p><div class=verse-container id=vv16:0.3><span>Pīṭhavagga </span></div><p><div class=verse-container id=vv16:0.4><span class=big-bold>16. Sirimāvimānavatthu </span></div><p><div class=verse-container id=vv16:1.1><span>“Yuttā ca te paramaalaṅkatā hayā, </span></div><p><div class=verse-container id=vv16:1.2><span>Adhomukhā aghasigamā balī javā; </span></div><p><div class=verse-container id=vv16:1.3><span>Abhinimmitā pañcarathāsatā ca te, </span></div><p><div class=verse-container id=vv16:1.4><span>Anventi taṁ sārathicoditā hayā. </span></div><p><div class=verse-container id=vv16:2.1><span>Sā tiṭṭhasi rathavare alaṅkatā, </span></div><p><div class=verse-container id=vv16:2.2><span>Obhāsayaṁ jalamiva joti pāvako; </span></div><p><div class=verse-container id=vv16:2.3><span>Pucchāmi taṁ varatanu anomadassane, </span></div><p><div class=verse-container id=vv16:2.4><span>Kasmā nu kāyā anadhivaraṁ upāgami”. </span></div><p><div class=verse-container id=vv16:3.1><span>“Kāmaggapattānaṁ yamāhunuttaraṁ, </span></div><p><div class=verse-container id=vv16:3.2><span>Nimmāya nimmāya ramanti devatā; </span></div><p><div class=verse-container id=vv16:3.3><span>Tasmā kāyā accharā kāmavaṇṇinī, </span></div><p><div class=verse-container id=vv16:3.4><span>Idhāgatā anadhivaraṁ namassituṁ”. </span></div><p><div class=verse-container id=vv16:4.1><span>“Kiṁ tvaṁ pure sucaritamācarīdha, </span></div><p><div class=verse-container id=vv16:4.2><span>Kenacchasi tvaṁ amitayasā sukhedhitā; </span></div><p><div class=verse-container id=vv16:4.3><span>Iddhī ca te anadhivarā vihaṅgamā, </span></div><p><div class=verse-container id=vv16:4.4><span>Vaṇṇo ca te dasa disā virocati. </span></div><p><div class=verse-container id=vv16:5.1><span>Devehi tvaṁ parivutā sakkatā casi, </span></div><p><div class=verse-container id=vv16:5.2><span>Kuto cutā sugatigatāsi devate; </span></div><p><div class=verse-container id=vv16:5.3><span>Kassa vā tvaṁ vacanakarānusāsaniṁ, </span></div><p><div class=verse-container id=vv16:5.4><span>Ācikkha me tvaṁ yadi buddhasāvikā”ti. </span></div><p><div class=verse-container id=vv16:6.1><span>“Nagantare nagaravare sumāpite, </span></div><p><div class=verse-container id=vv16:6.2><span>Paricārikā rājavarassa sirimato; </span></div><p><div class=verse-container id=vv16:6.3><span>Nacce gīte paramasusikkhitā ahuṁ, </span></div><p><div class=verse-container id=vv16:6.4><span>Sirimāti maṁ rājagahe avediṁsu. </span></div><p><div class=verse-container id=vv16:7.1><span>Buddho ca me isinisabho vināyako, </span></div><p><div class=verse-container id=vv16:7.2><span>Adesayī samudayadukkhaniccataṁ; </span></div><p><div class=verse-container id=vv16:7.3><span>Asaṅkhataṁ dukkhanirodhasassataṁ, </span></div><p><div class=verse-container id=vv16:7.4><span>Maggañcimaṁ akuṭilamañjasaṁ sivaṁ. </span></div><p><div class=verse-container id=vv16:8.1><span>Sutvānahaṁ amatapadaṁ asaṅkhataṁ, </span></div><p><div class=verse-container id=vv16:8.2><span>Tathāgatassanadhivarassa sāsanaṁ; </span></div><p><div class=verse-container id=vv16:8.3><span>Sīlesvahaṁ paramasusaṁvutā ahuṁ, </span></div><p><div class=verse-container id=vv16:8.4><span>Dhamme ṭhitā naravarabuddhadesite. </span></div><p><div class=verse-container id=vv16:9.1><span>Ñatvānahaṁ virajapadaṁ asaṅkhataṁ, </span></div><p><div class=verse-container id=vv16:9.2><span>Tathāgatenanadhivarena desitaṁ; </span></div><p><div class=verse-container id=vv16:9.3><span>Tatthevahaṁ samathasamādhimāphusiṁ, </span></div><p><div class=verse-container id=vv16:9.4><span>Sāyeva me paramaniyāmatā ahu. </span></div><p><div class=verse-container id=vv16:10.1><span>Laddhānahaṁ amatavaraṁ visesanaṁ, </span></div><p><div class=verse-container id=vv16:10.2><span>Ekaṁsikā abhisamaye visesiya; </span></div><p><div class=verse-container id=vv16:10.3><span>Asaṁsayā bahujanapūjitā ahaṁ, </span></div><p><div class=verse-container id=vv16:10.4><span>Khiḍḍāratiṁ paccanubhomanappakaṁ. </span></div><p><div class=verse-container id=vv16:11.1><span>Evaṁ ahaṁ amatadasamhi devatā, </span></div><p><div class=verse-container id=vv16:11.2><span>Tathāgatassanadhivarassa sāvikā; </span></div><p><div class=verse-container id=vv16:11.3><span>Dhammaddasā paṭhamaphale patiṭṭhitā, </span></div><p><div class=verse-container id=vv16:11.4><span>Sotāpannā na ca pana matthi duggati. </span></div><p><div class=verse-container id=vv16:12.1><span>Sā vandituṁ anadhivaraṁ upāgamiṁ, </span></div><p><div class=verse-container id=vv16:12.2><span>Pāsādike kusalarate ca bhikkhavo; </span></div><p><div class=verse-container id=vv16:12.3><span>Namassituṁ samaṇasamāgamaṁ sivaṁ, </span></div><p><div class=verse-container id=vv16:12.4><span>Sagāravā sirimato dhammarājino. </span></div><p><div class=verse-container id=vv16:13.1><span>Disvā muniṁ muditamanamhi pīṇitā, </span></div><p><div class=verse-container id=vv16:13.2><span>Tathāgataṁ naravaradammasārathiṁ; </span></div><p><div class=verse-container id=vv16:13.3><span>Taṇhacchidaṁ kusalarataṁ vināyakaṁ, </span></div><p><div class=verse-container id=vv16:13.4><span>Vandāmahaṁ paramahitānukampakan”ti. </span></div><p><div class=verse-container id=vv16:14.1><span>Sirimāvimānaṁ soḷasamaṁ. </span></div><div class=flex-between><a href=/canon/en/pli/ms/sutta/kn/vv/vv0015.html>Previous</a><a href=/canon/en/pli/ms/sutta/kn/vv/vv0017.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>