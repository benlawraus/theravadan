<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0015.html>Previous</a><a href=/canon/en/pli/ms/sutta/kn/vv/vv0017.html>Next</a></div><p id=vv16:0.1><span class=root>Vimānavatthu </span><br><p id=vv16:0.2><span class=root>Itthivimāna </span><br><p id=vv16:0.3><span class=root>Pīṭhavagga </span><br><p id=vv16:0.4><span class="root big-bold">16. Sirimāvimānavatthu </span><br><p id=vv16:1.1><span class=root>“Yuttā ca te paramaalaṅkatā hayā, </span><br><p id=vv16:1.2><span class=root>Adhomukhā aghasigamā balī javā; </span><br><p id=vv16:1.3><span class=root>Abhinimmitā pañcarathāsatā ca te, </span><br><p id=vv16:1.4><span class=root>Anventi taṁ sārathicoditā hayā. </span><br><p id=vv16:2.1><span class=root>Sā tiṭṭhasi rathavare alaṅkatā, </span><br><p id=vv16:2.2><span class=root>Obhāsayaṁ jalamiva joti pāvako; </span><br><p id=vv16:2.3><span class=root>Pucchāmi taṁ varatanu anomadassane, </span><br><p id=vv16:2.4><span class=root>Kasmā nu kāyā anadhivaraṁ upāgami”. </span><br><p id=vv16:3.1><span class=root>“Kāmaggapattānaṁ yamāhunuttaraṁ, </span><br><p id=vv16:3.2><span class=root>Nimmāya nimmāya ramanti devatā; </span><br><p id=vv16:3.3><span class=root>Tasmā kāyā accharā kāmavaṇṇinī, </span><br><p id=vv16:3.4><span class=root>Idhāgatā anadhivaraṁ namassituṁ”. </span><br><p id=vv16:4.1><span class=root>“Kiṁ tvaṁ pure sucaritamācarīdha, </span><br><p id=vv16:4.2><span class=root>Kenacchasi tvaṁ amitayasā sukhedhitā; </span><br><p id=vv16:4.3><span class=root>Iddhī ca te anadhivarā vihaṅgamā, </span><br><p id=vv16:4.4><span class=root>Vaṇṇo ca te dasa disā virocati. </span><br><p id=vv16:5.1><span class=root>Devehi tvaṁ parivutā sakkatā casi, </span><br><p id=vv16:5.2><span class=root>Kuto cutā sugatigatāsi devate; </span><br><p id=vv16:5.3><span class=root>Kassa vā tvaṁ vacanakarānusāsaniṁ, </span><br><p id=vv16:5.4><span class=root>Ācikkha me tvaṁ yadi buddhasāvikā”ti. </span><br><p id=vv16:6.1><span class=root>“Nagantare nagaravare sumāpite, </span><br><p id=vv16:6.2><span class=root>Paricārikā rājavarassa sirimato; </span><br><p id=vv16:6.3><span class=root>Nacce gīte paramasusikkhitā ahuṁ, </span><br><p id=vv16:6.4><span class=root>Sirimāti maṁ rājagahe avediṁsu. </span><br><p id=vv16:7.1><span class=root>Buddho ca me isinisabho vināyako, </span><br><p id=vv16:7.2><span class=root>Adesayī samudayadukkhaniccataṁ; </span><br><p id=vv16:7.3><span class=root>Asaṅkhataṁ dukkhanirodhasassataṁ, </span><br><p id=vv16:7.4><span class=root>Maggañcimaṁ akuṭilamañjasaṁ sivaṁ. </span><br><p id=vv16:8.1><span class=root>Sutvānahaṁ amatapadaṁ asaṅkhataṁ, </span><br><p id=vv16:8.2><span class=root>Tathāgatassanadhivarassa sāsanaṁ; </span><br><p id=vv16:8.3><span class=root>Sīlesvahaṁ paramasusaṁvutā ahuṁ, </span><br><p id=vv16:8.4><span class=root>Dhamme ṭhitā naravarabuddhadesite. </span><br><p id=vv16:9.1><span class=root>Ñatvānahaṁ virajapadaṁ asaṅkhataṁ, </span><br><p id=vv16:9.2><span class=root>Tathāgatenanadhivarena desitaṁ; </span><br><p id=vv16:9.3><span class=root>Tatthevahaṁ samathasamādhimāphusiṁ, </span><br><p id=vv16:9.4><span class=root>Sāyeva me paramaniyāmatā ahu. </span><br><p id=vv16:10.1><span class=root>Laddhānahaṁ amatavaraṁ visesanaṁ, </span><br><p id=vv16:10.2><span class=root>Ekaṁsikā abhisamaye visesiya; </span><br><p id=vv16:10.3><span class=root>Asaṁsayā bahujanapūjitā ahaṁ, </span><br><p id=vv16:10.4><span class=root>Khiḍḍāratiṁ paccanubhomanappakaṁ. </span><br><p id=vv16:11.1><span class=root>Evaṁ ahaṁ amatadasamhi devatā, </span><br><p id=vv16:11.2><span class=root>Tathāgatassanadhivarassa sāvikā; </span><br><p id=vv16:11.3><span class=root>Dhammaddasā paṭhamaphale patiṭṭhitā, </span><br><p id=vv16:11.4><span class=root>Sotāpannā na ca pana matthi duggati. </span><br><p id=vv16:12.1><span class=root>Sā vandituṁ anadhivaraṁ upāgamiṁ, </span><br><p id=vv16:12.2><span class=root>Pāsādike kusalarate ca bhikkhavo; </span><br><p id=vv16:12.3><span class=root>Namassituṁ samaṇasamāgamaṁ sivaṁ, </span><br><p id=vv16:12.4><span class=root>Sagāravā sirimato dhammarājino. </span><br><p id=vv16:13.1><span class=root>Disvā muniṁ muditamanamhi pīṇitā, </span><br><p id=vv16:13.2><span class=root>Tathāgataṁ naravaradammasārathiṁ; </span><br><p id=vv16:13.3><span class=root>Taṇhacchidaṁ kusalarataṁ vināyakaṁ, </span><br><p id=vv16:13.4><span class=root>Vandāmahaṁ paramahitānukampakan”ti. </span><br><p id=vv16:14.1><span class=root>Sirimāvimānaṁ soḷasamaṁ. </span><br></main><footer class="container footer"><small><a href=/about/>Contact info</a></small></footer>