<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0031.html>Previous</a><a href=/canon/en/pli/ms/sutta/kn/vv/vv0033.html>Next</a></div><p id=vv32:0.1><span class=root>Vimānavatthu </span><br><p id=vv32:0.2><span class=root>Itthivimāna </span><br><p id=vv32:0.3><span class=root>Pāricchattakavagga </span><br><p id=vv32:0.4><span class="root big-bold">4. Latāvimānavatthu </span><br><p id=vv32:1.1><span class=root>Latā ca sajjā pavarā ca devatā, </span><br><p id=vv32:1.2><span class=root>Accimatī rājavarassa sirīmato; </span><br><p id=vv32:1.3><span class=root>Sutā ca rañño vessavaṇassa dhītā, </span><br><p id=vv32:1.4><span class=root>Rājīmatī dhammaguṇehi sobhatha. </span><br><p id=vv32:2.1><span class=root>Pañcettha nāriyo āgamaṁsu nhāyituṁ, </span><br><p id=vv32:2.2><span class=root>Sītodakaṁ uppaliniṁ sivaṁ nadiṁ; </span><br><p id=vv32:2.3><span class=root>Tā tattha nhāyitvā rametvā devatā, </span><br><p id=vv32:2.4><span class=root>Naccitvā gāyitvā sutā lataṁ bravi. </span><br><p id=vv32:3.1><span class=root>“Pucchāmi taṁ uppalamāladhārini, </span><br><p id=vv32:3.2><span class=root>Āveḷini kañcanasannibhattace; </span><br><p id=vv32:3.3><span class=root>Timiratambakkhi nabheva sobhane, </span><br><p id=vv32:3.4><span class=root>Dīghāyukī kena kato yaso tava. </span><br><p id=vv32:4.1><span class=root>Kenāsi bhadde patino piyatarā, </span><br><p id=vv32:4.2><span class=root>Visiṭṭhakalyāṇitarassu rūpato; </span><br><p id=vv32:4.3><span class=root>Padakkhiṇā naccanagītavādite, </span><br><p id=vv32:4.4><span class=root>Ācikkha no tvaṁ naranāripucchitā”ti. </span><br><p id=vv32:5.1><span class=root>“Ahaṁ manussesu manussabhūtā, </span><br><p id=vv32:5.2><span class=root>Uḷārabhoge kule suṇisā ahosiṁ; </span><br><p id=vv32:5.3><span class=root>Akkodhanā bhattuvasānuvattinī, </span><br><p id=vv32:5.4><span class=root>Uposathe appamattā ahosiṁ. </span><br><p id=vv32:6.1><span class=root>Manussabhūtā daharā apāpikā, </span><br><p id=vv32:6.2><span class=root>Pasannacittā patimābhirādhayiṁ; </span><br><p id=vv32:6.3><span class=root>Sadevaraṁ sassasuraṁ sadāsakaṁ, </span><br><p id=vv32:6.4><span class=root>Abhirādhayiṁ tamhi kato yaso mama. </span><br><p id=vv32:7.1><span class=root>Sāhaṁ tena kusalena kammunā, </span><br><p id=vv32:7.2><span class=root>Catubbhi ṭhānehi visesamajjhagā; </span><br><p id=vv32:7.3><span class=root>Āyuñca vaṇṇañca sukhaṁ balañca, </span><br><p id=vv32:7.4><span class=root>Khiḍḍāratiṁ paccanubhomanappakaṁ”. </span><br><p id=vv32:8.1><span class=root>“Sutaṁ nu taṁ bhāsati yaṁ ayaṁ latā, </span><br><p id=vv32:8.2><span class=root>Yaṁ no apucchimha akittayī no; </span><br><p id=vv32:8.3><span class=root>Patino kiramhākaṁ visiṭṭha nārīnaṁ, </span><br><p id=vv32:8.4><span class=root>Gatī ca tāsaṁ pavarā ca devatā. </span><br><p id=vv32:9.1><span class=root>Patīsu dhammaṁ pacarāma sabbā, </span><br><p id=vv32:9.2><span class=root>Patibbatā yattha bhavanti itthiyo; </span><br><p id=vv32:9.3><span class=root>Patīsu dhammaṁ pacaritva sabbā, </span><br><p id=vv32:9.4><span class=root>Lacchāmase bhāsati yaṁ ayaṁ latā. </span><br><p id=vv32:10.1><span class=root>Sīho yathā pabbatasānugocaro, </span><br><p id=vv32:10.2><span class=root>Mahindharaṁ pabbatamāvasitvā; </span><br><p id=vv32:10.3><span class=root>Pasayha hantvā itare catuppade, </span><br><p id=vv32:10.4><span class=root>Khudde mige khādati maṁsabhojano. </span><br><p id=vv32:11.1><span class=root>Tatheva saddhā idha ariyasāvikā, </span><br><p id=vv32:11.2><span class=root>Bhattāraṁ nissāya patiṁ anubbatā; </span><br><p id=vv32:11.3><span class=root>Kodhaṁ vadhitvā abhibhuyya maccharaṁ, </span><br><p id=vv32:11.4><span class=root>Saggamhi sā modati dhammacārinī”ti. </span><br><p id=vv32:12.1><span class=root>Latāvimānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>