<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0030.html>Previous</a><a href=/canon/en/pli/ms/sutta/kn/vv/vv0032.html>Next</a></div><p id=vv31:0.1><span class=root>Vimānavatthu </span><br><p id=vv31:0.2><span class=root>Itthivimāna </span><br><p id=vv31:0.3><span class=root>Pāricchattakavagga </span><br><p id=vv31:0.4><span class="root big-bold">3. Pallaṅkavimānavatthu </span><br><p id=vv31:1.1><span class=root>“Pallaṅkaseṭṭhe maṇisoṇṇacitte, </span><br><p id=vv31:1.2><span class=root>Pupphābhikiṇṇe sayane uḷāre; </span><br><p id=vv31:1.3><span class=root>Tatthacchasi devi mahānubhāve, </span><br><p id=vv31:1.4><span class=root>Uccāvacā iddhi vikubbamānā. </span><br><p id=vv31:2.1><span class=root>Imā ca te accharāyo samantato, </span><br><p id=vv31:2.2><span class=root>Naccanti gāyanti pamodayanti; </span><br><p id=vv31:2.3><span class=root>Deviddhipattāsi mahānubhāve, </span><br><p id=vv31:2.4><span class=root>Manussabhūtā kimakāsi puññaṁ; </span><br><p id=vv31:2.5><span class=root>Kenāsi evaṁ jalitānubhāvā, </span><br><p id=vv31:2.6><span class=root>Vaṇṇo ca te sabbadisā pabhāsatī”ti. </span><br><p id=vv31:3.1><span class=root>“Ahaṁ manussesu manussabhūtā, </span><br><p id=vv31:3.2><span class=root>Aḍḍhe kule suṇisā ahosiṁ; </span><br><p id=vv31:3.3><span class=root>Akkodhanā bhattuvasānuvattinī, </span><br><p id=vv31:3.4><span class=root>Uposathe appamattā ahosiṁ. </span><br><p id=vv31:4.1><span class=root>Manussabhūtā daharā apāpikā, </span><br><p id=vv31:4.2><span class=root>Pasannacittā patimābhirādhayiṁ; </span><br><p id=vv31:4.3><span class=root>Divā ca ratto ca manāpacārinī, </span><br><p id=vv31:4.4><span class=root>Ahaṁ pure sīlavatī ahosiṁ. </span><br><p id=vv31:5.1><span class=root>Pāṇātipātā viratā acorikā, </span><br><p id=vv31:5.2><span class=root>Saṁsuddhakāyā sucibrahmacārinī; </span><br><p id=vv31:5.3><span class=root>Amajjapā no ca musā abhāṇiṁ, </span><br><p id=vv31:5.4><span class=root>Sikkhāpadesu paripūrakārinī. </span><br><p id=vv31:6.1><span class=root>Cātuddasiṁ pañcadasiṁ, </span><br><p id=vv31:6.2><span class=root>yā ca pakkhassa aṭṭhamī; </span><br><p id=vv31:6.3><span class=root>Pāṭihāriyapakkhañca, </span><br><p id=vv31:6.4><span class=root>pasannamānasā ahaṁ. </span><br><p id=vv31:7.1><span class=root>Aṭṭhaṅgupetaṁ anudhammacārinī, </span><br><p id=vv31:7.2><span class=root>Uposathaṁ pītimanā upāvasiṁ; </span><br><p id=vv31:7.3><span class=root>Imañca ariyaṁ aṭṭhaṅgavarehupetaṁ, </span><br><p id=vv31:7.4><span class=root>Samādiyitvā kusalaṁ sukhudrayaṁ; </span><br><p id=vv31:7.5><span class=root>Patimhi kalyāṇī vasānuvattinī, </span><br><p id=vv31:7.6><span class=root>Ahosiṁ pubbe sugatassa sāvikā. </span><br><p id=vv31:8.1><span class=root>Etādisaṁ kusalaṁ jīvaloke, </span><br><p id=vv31:8.2><span class=root>Kammaṁ karitvāna visesabhāginī; </span><br><p id=vv31:8.3><span class=root>Kāyassa bhedā abhisamparāyaṁ, </span><br><p id=vv31:8.4><span class=root>Deviddhipattā sugatimhi āgatā. </span><br><p id=vv31:9.1><span class=root>Vimānapāsādavare manorame, </span><br><p id=vv31:9.2><span class=root>Parivāritā accharāsaṅgaṇena; </span><br><p id=vv31:9.3><span class=root>Sayaṁpabhā devagaṇā ramenti maṁ, </span><br><p id=vv31:9.4><span class=root>Dīghāyukiṁ devavimānamāgatan”ti. </span><br><p id=vv31:10.1><span class=root>Pallaṅkavimānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>