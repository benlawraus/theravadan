<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0034.html>Previous</a><a href=/canon/en/pli/ms/sutta/kn/vv/vv0036.html>Next</a></div><p id=vv35:0.1><span class=root>Vimānavatthu </span><br><p id=vv35:0.2><span class=root>Itthivimāna </span><br><p id=vv35:0.3><span class=root>Pāricchattakavagga </span><br><p id=vv35:0.4><span class="root big-bold">7. Pesavatīvimānavatthu </span><br><p id=vv35:1.1><span class=root>“Phalikarajatahemajālachannaṁ, </span><br><p id=vv35:1.2><span class=root>Vividhacitratalamaddasaṁ surammaṁ; </span><br><p id=vv35:1.3><span class=root>Byamhaṁ sunimmitaṁ toraṇūpapannaṁ, </span><br><p id=vv35:1.4><span class=root>Rucakupakiṇṇamidaṁ subhaṁ vimānaṁ. </span><br><p id=vv35:2.1><span class=root>Bhāti ca dasa disā nabheva suriyo, </span><br><p id=vv35:2.2><span class=root>Sarade tamonudo sahassaraṁsī; </span><br><p id=vv35:2.3><span class=root>Tathā tapati midaṁ tava vimānaṁ, </span><br><p id=vv35:2.4><span class=root>Jalamiva dhūmasikho nise nabhagge. </span><br><p id=vv35:3.1><span class=root>Musatīva nayanaṁ sateratāva, </span><br><p id=vv35:3.2><span class=root>Ākāse ṭhapitamidaṁ manuññaṁ; </span><br><p id=vv35:3.3><span class=root>Vīṇāmurajasammatāḷaghuṭṭhaṁ, </span><br><p id=vv35:3.4><span class=root>Iddhaṁ indapuraṁ yathā tavedaṁ. </span><br><p id=vv35:4.1><span class=root>Padumakumuduppalakuvalayaṁ, </span><br><p id=vv35:4.2><span class=root>Yodhika bandhukanojakā ca santi; </span><br><p id=vv35:4.3><span class=root>Sālakusumitapupphitā asokā, </span><br><p id=vv35:4.4><span class=root>Vividhadumaggasugandhasevitamidaṁ. </span><br><p id=vv35:5.1><span class=root>Saḷalalabujabhujaka saṁyuttā, </span><br><p id=vv35:5.2><span class=root>Kusakasuphullitalatāvalambinīhi; </span><br><p id=vv35:5.3><span class=root>Maṇijālasadisā yasassinī, </span><br><p id=vv35:5.4><span class=root>Rammā pokkharaṇī upaṭṭhitā te. </span><br><p id=vv35:6.1><span class=root>Udakaruhā ca yetthi pupphajātā, </span><br><p id=vv35:6.2><span class=root>Thalajā ye ca santi rukkhajātā; </span><br><p id=vv35:6.3><span class=root>Mānusakāmānussakā ca dibbā, </span><br><p id=vv35:6.4><span class=root>Sabbe tuyhaṁ nivesanamhi jātā. </span><br><p id=vv35:7.1><span class=root>Kissa saṁyamadamassayaṁ vipāko, </span><br><p id=vv35:7.2><span class=root>Kenāsi kammaphalenidhūpapannā; </span><br><p id=vv35:7.3><span class=root>Yathā ca te adhigatamidaṁ vimānaṁ, </span><br><p id=vv35:7.4><span class=root>Tadanupadaṁ avacāsiḷārapamhe”ti. </span><br><p id=vv35:8.1><span class=root>“Yathā ca me adhigatamidaṁ vimānaṁ, </span><br><p id=vv35:8.2><span class=root>Koñcamayūracakorasaṅghacaritaṁ; </span><br><p id=vv35:8.3><span class=root>Dibyapilavahaṁsarājaciṇṇaṁ, </span><br><p id=vv35:8.4><span class=root>Dijakāraṇḍavakokilābhinaditaṁ. </span><br><p id=vv35:9.1><span class=root>Nānāsantānakapuppharukkhavividhā, </span><br><p id=vv35:9.2><span class=root>Pāṭalijambuasokarukkhavantaṁ; </span><br><p id=vv35:9.3><span class=root>Yathā ca me adhigatamidaṁ vimānaṁ, </span><br><p id=vv35:9.4><span class=root>Taṁ te pavedayāmi suṇohi bhante. </span><br><p id=vv35:10.1><span class=root>Magadhavarapuratthimena, </span><br><p id=vv35:10.2><span class=root>Nāḷakagāmo nāma atthi bhante; </span><br><p id=vv35:10.3><span class=root>Tattha ahosiṁ pure suṇisā, </span><br><p id=vv35:10.4><span class=root>Pesavatīti tattha jāniṁsu mamaṁ. </span><br><p id=vv35:11.1><span class=root>Sāhamapacitatthadhammakusalaṁ, </span><br><p id=vv35:11.2><span class=root>Devamanussapūjitaṁ mahantaṁ; </span><br><p id=vv35:11.3><span class=root>Upatissaṁ nibbutamappameyyaṁ, </span><br><p id=vv35:11.4><span class=root>Muditamanā kusumehi abbhukiriṁ. </span><br><p id=vv35:12.1><span class=root>Paramagatigatañca pūjayitvā, </span><br><p id=vv35:12.2><span class=root>Antimadehadharaṁ isiṁ uḷāraṁ; </span><br><p id=vv35:12.3><span class=root>Pahāya mānusakaṁ samussayaṁ, </span><br><p id=vv35:12.4><span class=root>Tidasagatā idha māvasāmi ṭhānan”ti. </span><br><p id=vv35:13.1><span class=root>Pesavatīvimānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>