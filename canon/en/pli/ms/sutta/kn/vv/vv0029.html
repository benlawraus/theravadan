<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0028.html>Previous</a><a href=/canon/en/pli/ms/sutta/kn/vv/vv0030.html>Next</a></div><p id=vv29:0.1><span class=root>Vimānavatthu </span><br><p id=vv29:0.2><span class=root>Itthivimāna </span><br><p id=vv29:0.3><span class=root>Pāricchattakavagga </span><br><p id=vv29:0.4><span class="root big-bold">1. Uḷāravimānavatthu </span><br><p id=vv29:1.1><span class=root>“Uḷāro te yaso vaṇṇo, </span><br><p id=vv29:1.2><span class=root>sabbā obhāsate disā; </span><br><p id=vv29:1.3><span class=root>Nāriyo naccanti gāyanti, </span><br><p id=vv29:1.4><span class=root>devaputtā alaṅkatā. </span><br><p id=vv29:2.1><span class=root>Modenti parivārenti, </span><br><p id=vv29:2.2><span class=root>tava pūjāya devate; </span><br><p id=vv29:2.3><span class=root>Sovaṇṇāni vimānāni, </span><br><p id=vv29:2.4><span class=root>tavimāni sudassane. </span><br><p id=vv29:3.1><span class=root>Tuvaṁsi issarā tesaṁ, </span><br><p id=vv29:3.2><span class=root>sabbakāmasamiddhinī; </span><br><p id=vv29:3.3><span class=root>Abhijātā mahantāsi, </span><br><p id=vv29:3.4><span class=root>devakāye pamodasi; </span><br><p id=vv29:3.5><span class=root>Devate pucchitācikkha, </span><br><p id=vv29:3.6><span class=root>kissa kammassidaṁ phalan”ti. </span><br><p id=vv29:4.1><span class=root>“Ahaṁ manussesu manussabhūtā, </span><br><p id=vv29:4.2><span class=root>Purimāya jātiyā manussaloke; </span><br><p id=vv29:4.3><span class=root>Dussīlakule suṇisā ahosiṁ, </span><br><p id=vv29:4.4><span class=root>Assaddhesu kadariyesu ahaṁ. </span><br><p id=vv29:5.1><span class=root>Saddhā sīlena sampannā, </span><br><p id=vv29:5.2><span class=root>saṁvibhāgaratā sadā; </span><br><p id=vv29:5.3><span class=root>Piṇḍāya caramānassa, </span><br><p id=vv29:5.4><span class=root>apūvaṁ te adāsahaṁ. </span><br><p id=vv29:6.1><span class=root>Tadāhaṁ sassuyācikkhiṁ, </span><br><p id=vv29:6.2><span class=root>samaṇo āgato idha; </span><br><p id=vv29:6.3><span class=root>Tassa adāsahaṁ pūvaṁ, </span><br><p id=vv29:6.4><span class=root>pasannā sehi pāṇibhi. </span><br><p id=vv29:7.1><span class=root>Itissā sassu paribhāsi, </span><br><p id=vv29:7.2><span class=root>avinītāsi tvaṁ vadhu; </span><br><p id=vv29:7.3><span class=root>Na maṁ sampucchituṁ icchi, </span><br><p id=vv29:7.4><span class=root>samaṇassa dadāmahaṁ. </span><br><p id=vv29:8.1><span class=root>Tato me sassu kupitā, </span><br><p id=vv29:8.2><span class=root>pahāsi musalena maṁ; </span><br><p id=vv29:8.3><span class=root>Kūṭaṅgacchi avadhi maṁ, </span><br><p id=vv29:8.4><span class=root>nāsakkhiṁ jīvituṁ ciraṁ. </span><br><p id=vv29:9.1><span class=root>Sā ahaṁ kāyassa bhedā, </span><br><p id=vv29:9.2><span class=root>vippamuttā tato cutā; </span><br><p id=vv29:9.3><span class=root>Devānaṁ tāvatiṁsānaṁ, </span><br><p id=vv29:9.4><span class=root>upapannā sahabyataṁ. </span><br><p id=vv29:10.1><span class=root>Tena metādiso vaṇṇo, </span><br><p id=vv29:10.2><span class=root>…pe… </span><br><p id=vv29:10.3><span class=root>Vaṇṇo ca me sabbadisā pabhāsatī”ti. </span><br><p id=vv29:11.1><span class=root>Uḷāravimānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>