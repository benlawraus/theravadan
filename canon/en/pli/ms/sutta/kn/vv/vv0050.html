<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0049.html>Previous</a><a href=/canon/en/pli/ms/sutta/kn/vv/vv0051.html>Next</a></div><p id=vv50:0.1><span class=root>Vimānavatthu </span><br><p id=vv50:0.2><span class=root>Itthivimāna </span><br><p id=vv50:0.3><span class=root>Mañjiṭṭhakavagga </span><br><p id=vv50:0.4><span class="root big-bold">12. Rajjumālāvimānavatthu </span><br><p id=vv50:1.1><span class=root>“Abhikkantena vaṇṇena, </span><br><p id=vv50:1.2><span class=root>yā tvaṁ tiṭṭhasi devate; </span><br><p id=vv50:1.3><span class=root>Hatthapāde ca viggayha, </span><br><p id=vv50:1.4><span class=root>naccasi suppavādite. </span><br><p id=vv50:2.1><span class=root>Tassā te naccamānāya, </span><br><p id=vv50:2.2><span class=root>aṅgamaṅgehi sabbaso; </span><br><p id=vv50:2.3><span class=root>Dibbā saddā niccharanti, </span><br><p id=vv50:2.4><span class=root>savanīyā manoramā. </span><br><p id=vv50:3.1><span class=root>Tassā te naccamānāya, </span><br><p id=vv50:3.2><span class=root>aṅgamaṅgehi sabbaso; </span><br><p id=vv50:3.3><span class=root>Dibbā gandhā pavāyanti, </span><br><p id=vv50:3.4><span class=root>sucigandhā manoramā. </span><br><p id=vv50:4.1><span class=root>Vivattamānā kāyena, </span><br><p id=vv50:4.2><span class=root>yā veṇīsu piḷandhanā; </span><br><p id=vv50:4.3><span class=root>Tesaṁ suyyati nigghoso, </span><br><p id=vv50:4.4><span class=root>tūriye pañcaṅgike yathā. </span><br><p id=vv50:5.1><span class=root>Vaṭaṁsakā vātadhutā, </span><br><p id=vv50:5.2><span class=root>vātena sampakampitā; </span><br><p id=vv50:5.3><span class=root>Tesaṁ suyyati nigghoso, </span><br><p id=vv50:5.4><span class=root>tūriye pañcaṅgike yathā. </span><br><p id=vv50:6.1><span class=root>Yāpi te sirasmiṁ mālā, </span><br><p id=vv50:6.2><span class=root>sucigandhā manoramā; </span><br><p id=vv50:6.3><span class=root>Vāti gandho disā sabbā, </span><br><p id=vv50:6.4><span class=root>rukkho mañjūsako yathā. </span><br><p id=vv50:7.1><span class=root>Ghāyase taṁ sucigandhaṁ, </span><br><p id=vv50:7.2><span class=root>rūpaṁ passasi amānusaṁ; </span><br><p id=vv50:7.3><span class=root>Devate pucchitācikkha, </span><br><p id=vv50:7.4><span class=root>kissa kammassidaṁ phalan”ti. </span><br><p id=vv50:8.1><span class=root>“Dāsī ahaṁ pure āsiṁ, </span><br><p id=vv50:8.2><span class=root>gayāyaṁ brāhmaṇassahaṁ; </span><br><p id=vv50:8.3><span class=root>Appapuññā alakkhikā, </span><br><p id=vv50:8.4><span class=root>rajjumālāti maṁ viduṁ. </span><br><p id=vv50:9.1><span class=root>Akkosānaṁ vadhānañca, </span><br><p id=vv50:9.2><span class=root>tajjanāya ca uggatā; </span><br><p id=vv50:9.3><span class=root>Kuṭaṁ gahetvā nikkhamma, </span><br><p id=vv50:9.4><span class=root>agañchiṁ udahāriyā. </span><br><p id=vv50:10.1><span class=root>Vipathe kuṭaṁ nikkhipitvā, </span><br><p id=vv50:10.2><span class=root>vanasaṇḍaṁ upāgamiṁ; </span><br><p id=vv50:10.3><span class=root>Idhevāhaṁ marissāmi, </span><br><p id=vv50:10.4><span class=root>ko attho jīvitena me. </span><br><p id=vv50:11.1><span class=root>Daḷhaṁ pāsaṁ karitvāna, </span><br><p id=vv50:11.2><span class=root>āsumbhitvāna pādape; </span><br><p id=vv50:11.3><span class=root>Tato disā vilokesiṁ, </span><br><p id=vv50:11.4><span class=root>‘ko nu kho vanamassito’. </span><br><p id=vv50:12.1><span class=root>Tatthaddasāsiṁ sambuddhaṁ, </span><br><p id=vv50:12.2><span class=root>sabbalokahitaṁ muniṁ; </span><br><p id=vv50:12.3><span class=root>Nisinnaṁ rukkhamūlasmiṁ, </span><br><p id=vv50:12.4><span class=root>jhāyantaṁ akutobhayaṁ. </span><br><p id=vv50:13.1><span class=root>Tassā me ahu saṁvego, </span><br><p id=vv50:13.2><span class=root>abbhuto lomahaṁsano; </span><br><p id=vv50:13.3><span class=root>Ko nu kho vanamassito, </span><br><p id=vv50:13.4><span class=root>manusso udāhu devatā. </span><br><p id=vv50:14.1><span class=root>Pāsādikaṁ pasādanīyaṁ, </span><br><p id=vv50:14.2><span class=root>vanā nibbanamāgataṁ; </span><br><p id=vv50:14.3><span class=root>Disvā mano me pasīdi, </span><br><p id=vv50:14.4><span class=root>nāyaṁ yādisakīdiso. </span><br><p id=vv50:15.1><span class=root>Guttindriyo jhānarato, </span><br><p id=vv50:15.2><span class=root>abahiggatamānaso; </span><br><p id=vv50:15.3><span class=root>Hito sabbassa lokassa, </span><br><p id=vv50:15.4><span class=root>buddho ayaṁ bhavissati. </span><br><p id=vv50:16.1><span class=root>Bhayabheravo durāsado, </span><br><p id=vv50:16.2><span class=root>sīhova guhamassito; </span><br><p id=vv50:16.3><span class=root>Dullabhāyaṁ dassanāya, </span><br><p id=vv50:16.4><span class=root>pupphaṁ odumbaraṁ yathā. </span><br><p id=vv50:17.1><span class=root>So maṁ mudūhi vācāhi, </span><br><p id=vv50:17.2><span class=root>ālapitvā tathāgato; </span><br><p id=vv50:17.3><span class=root>Rajjumāleti maṁvoca, </span><br><p id=vv50:17.4><span class=root>saraṇaṁ gaccha tathāgataṁ. </span><br><p id=vv50:18.1><span class=root>Tāhaṁ giraṁ suṇitvāna, </span><br><p id=vv50:18.2><span class=root>nelaṁ atthavatiṁ suciṁ; </span><br><p id=vv50:18.3><span class=root>Saṇhaṁ muduñca vagguñca, </span><br><p id=vv50:18.4><span class=root>sabbasokāpanūdanaṁ. </span><br><p id=vv50:19.1><span class=root>Kallacittañca maṁ ñatvā, </span><br><p id=vv50:19.2><span class=root>pasannaṁ suddhamānasaṁ; </span><br><p id=vv50:19.3><span class=root>Hito sabbassa lokassa, </span><br><p id=vv50:19.4><span class=root>anusāsi tathāgato. </span><br><p id=vv50:20.1><span class=root>Idaṁ dukkhanti maṁvoca, </span><br><p id=vv50:20.2><span class=root>Ayaṁ dukkhassa sambhavo; </span><br><p id=vv50:20.3><span class=root>Dukkha nirodho maggo ca, </span><br><p id=vv50:20.4><span class=root>Añjaso amatogadho. </span><br><p id=vv50:21.1><span class=root>Anukampakassa kusalassa, </span><br><p id=vv50:21.2><span class=root>Ovādamhi ahaṁ ṭhitā; </span><br><p id=vv50:21.3><span class=root>Ajjhagā amataṁ santiṁ, </span><br><p id=vv50:21.4><span class=root>Nibbānaṁ padamaccutaṁ. </span><br><p id=vv50:22.1><span class=root>Sāhaṁ avaṭṭhitāpemā, </span><br><p id=vv50:22.2><span class=root>dassane avikampinī; </span><br><p id=vv50:22.3><span class=root>Mūlajātāya saddhāya, </span><br><p id=vv50:22.4><span class=root>dhītā buddhassa orasā. </span><br><p id=vv50:23.1><span class=root>Sāhaṁ ramāmi kīḷāmi, </span><br><p id=vv50:23.2><span class=root>modāmi akutobhayā; </span><br><p id=vv50:23.3><span class=root>Dibbamālaṁ dhārayāmi, </span><br><p id=vv50:23.4><span class=root>pivāmi madhumaddavaṁ. </span><br><p id=vv50:24.1><span class=root>Saṭṭhitūriyasahassāni, </span><br><p id=vv50:24.2><span class=root>paṭibodhaṁ karonti me; </span><br><p id=vv50:24.3><span class=root>Āḷambo gaggaro bhīmo, </span><br><p id=vv50:24.4><span class=root>sādhuvādī ca saṁsayo. </span><br><p id=vv50:25.1><span class=root>Pokkharo ca suphasso ca, </span><br><p id=vv50:25.2><span class=root>vīṇāmokkhā ca nāriyo; </span><br><p id=vv50:25.3><span class=root>Nandā ceva sunandā ca, </span><br><p id=vv50:25.4><span class=root>soṇadinnā sucimhitā. </span><br><p id=vv50:26.1><span class=root>Alambusā missakesī ca, </span><br><p id=vv50:26.2><span class=root>puṇḍarīkātidāruṇī; </span><br><p id=vv50:26.3><span class=root>Eṇīphassā suphassā ca, </span><br><p id=vv50:26.4><span class=root>subhaddā muduvādinī. </span><br><p id=vv50:27.1><span class=root>Etā caññā ca seyyāse, </span><br><p id=vv50:27.2><span class=root>accharānaṁ pabodhikā; </span><br><p id=vv50:27.3><span class=root>Tā maṁ kālenupāgantvā, </span><br><p id=vv50:27.4><span class=root>abhibhāsanti devatā. </span><br><p id=vv50:28.1><span class=root>Handa naccāma gāyāma, </span><br><p id=vv50:28.2><span class=root>handa taṁ ramayāmase; </span><br><p id=vv50:28.3><span class=root>Nayidaṁ akatapuññānaṁ, </span><br><p id=vv50:28.4><span class=root>katapuññānamevidaṁ. </span><br><p id=vv50:29.1><span class=root>Asokaṁ nandanaṁ rammaṁ, </span><br><p id=vv50:29.2><span class=root>tidasānaṁ mahāvanaṁ; </span><br><p id=vv50:29.3><span class=root>Sukhaṁ akatapuññānaṁ, </span><br><p id=vv50:29.4><span class=root>idha natthi parattha ca. </span><br><p id=vv50:30.1><span class=root>Sukhañca katapuññānaṁ, </span><br><p id=vv50:30.2><span class=root>idha ceva parattha ca; </span><br><p id=vv50:30.3><span class=root>Tesaṁ sahabyakāmānaṁ, </span><br><p id=vv50:30.4><span class=root>kattabbaṁ kusalaṁ bahuṁ; </span><br><p id=vv50:30.5><span class=root>Katapuññā hi modanti, </span><br><p id=vv50:30.6><span class=root>sagge bhogasamaṅgino. </span><br><p id=vv50:31.1><span class=root>Bahūnaṁ vata atthāya, </span><br><p id=vv50:31.2><span class=root>uppajjanti tathāgatā; </span><br><p id=vv50:31.3><span class=root>Dakkhiṇeyyā manussānaṁ, </span><br><p id=vv50:31.4><span class=root>puññakhettānamākarā; </span><br><p id=vv50:31.5><span class=root>Yattha kāraṁ karitvāna, </span><br><p id=vv50:31.6><span class=root>sagge modanti dāyakā”ti. </span><br><p id=vv50:32.1><span class=root>Rajjumālāvimānaṁ dvādasamaṁ. </span><br><p id=vv50:33.1><span class=root>Tassuddānaṁ </span><br><p id=vv50:34.1><span class=root>Mañjiṭṭhā pabhassarā nāgā, </span><br><p id=vv50:34.2><span class=root>Alomākañjikadāyikā; </span><br><p id=vv50:34.3><span class=root>Vihāracaturitthambā, </span><br><p id=vv50:34.4><span class=root>Pītā ucchuvandanarajjumālā ca; </span><br><p id=vv50:34.5><span class=root>Vaggo tena pavuccatīti. </span><br><p id=vv50:35.1><span class=root>Mañjiṭṭhakavaggo catuttho. </span><br><p id=vv50:36.1><span class=root>Itthivimānaṁ samattaṁ. </span><br></main><footer class="container footer"><small><a href=/about/>Contact info</a></small></footer>