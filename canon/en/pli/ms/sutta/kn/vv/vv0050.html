<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0049.html>Previous</a><a href=/canon/en/pli/ms/sutta/kn/vv/vv0051.html>Next</a></div><p><div class=verse-container id=vv50:0.1><span>Vimānavatthu </span></div><p><div class=verse-container id=vv50:0.2><span>Itthivimāna </span></div><p><div class=verse-container id=vv50:0.3><span>Mañjiṭṭhakavagga </span></div><p><div class=verse-container id=vv50:0.4><span class=big-bold>12. Rajjumālāvimānavatthu </span></div><p><div class=verse-container id=vv50:1.1><span>“Abhikkantena vaṇṇena, </span></div><p><div class=verse-container id=vv50:1.2><span>yā tvaṁ tiṭṭhasi devate; </span></div><p><div class=verse-container id=vv50:1.3><span>Hatthapāde ca viggayha, </span></div><p><div class=verse-container id=vv50:1.4><span>naccasi suppavādite. </span></div><p><div class=verse-container id=vv50:2.1><span>Tassā te naccamānāya, </span></div><p><div class=verse-container id=vv50:2.2><span>aṅgamaṅgehi sabbaso; </span></div><p><div class=verse-container id=vv50:2.3><span>Dibbā saddā niccharanti, </span></div><p><div class=verse-container id=vv50:2.4><span>savanīyā manoramā. </span></div><p><div class=verse-container id=vv50:3.1><span>Tassā te naccamānāya, </span></div><p><div class=verse-container id=vv50:3.2><span>aṅgamaṅgehi sabbaso; </span></div><p><div class=verse-container id=vv50:3.3><span>Dibbā gandhā pavāyanti, </span></div><p><div class=verse-container id=vv50:3.4><span>sucigandhā manoramā. </span></div><p><div class=verse-container id=vv50:4.1><span>Vivattamānā kāyena, </span></div><p><div class=verse-container id=vv50:4.2><span>yā veṇīsu piḷandhanā; </span></div><p><div class=verse-container id=vv50:4.3><span>Tesaṁ suyyati nigghoso, </span></div><p><div class=verse-container id=vv50:4.4><span>tūriye pañcaṅgike yathā. </span></div><p><div class=verse-container id=vv50:5.1><span>Vaṭaṁsakā vātadhutā, </span></div><p><div class=verse-container id=vv50:5.2><span>vātena sampakampitā; </span></div><p><div class=verse-container id=vv50:5.3><span>Tesaṁ suyyati nigghoso, </span></div><p><div class=verse-container id=vv50:5.4><span>tūriye pañcaṅgike yathā. </span></div><p><div class=verse-container id=vv50:6.1><span>Yāpi te sirasmiṁ mālā, </span></div><p><div class=verse-container id=vv50:6.2><span>sucigandhā manoramā; </span></div><p><div class=verse-container id=vv50:6.3><span>Vāti gandho disā sabbā, </span></div><p><div class=verse-container id=vv50:6.4><span>rukkho mañjūsako yathā. </span></div><p><div class=verse-container id=vv50:7.1><span>Ghāyase taṁ sucigandhaṁ, </span></div><p><div class=verse-container id=vv50:7.2><span>rūpaṁ passasi amānusaṁ; </span></div><p><div class=verse-container id=vv50:7.3><span>Devate pucchitācikkha, </span></div><p><div class=verse-container id=vv50:7.4><span>kissa kammassidaṁ phalan”ti. </span></div><p><div class=verse-container id=vv50:8.1><span>“Dāsī ahaṁ pure āsiṁ, </span></div><p><div class=verse-container id=vv50:8.2><span>gayāyaṁ brāhmaṇassahaṁ; </span></div><p><div class=verse-container id=vv50:8.3><span>Appapuññā alakkhikā, </span></div><p><div class=verse-container id=vv50:8.4><span>rajjumālāti maṁ viduṁ. </span></div><p><div class=verse-container id=vv50:9.1><span>Akkosānaṁ vadhānañca, </span></div><p><div class=verse-container id=vv50:9.2><span>tajjanāya ca uggatā; </span></div><p><div class=verse-container id=vv50:9.3><span>Kuṭaṁ gahetvā nikkhamma, </span></div><p><div class=verse-container id=vv50:9.4><span>agañchiṁ udahāriyā. </span></div><p><div class=verse-container id=vv50:10.1><span>Vipathe kuṭaṁ nikkhipitvā, </span></div><p><div class=verse-container id=vv50:10.2><span>vanasaṇḍaṁ upāgamiṁ; </span></div><p><div class=verse-container id=vv50:10.3><span>Idhevāhaṁ marissāmi, </span></div><p><div class=verse-container id=vv50:10.4><span>ko attho jīvitena me. </span></div><p><div class=verse-container id=vv50:11.1><span>Daḷhaṁ pāsaṁ karitvāna, </span></div><p><div class=verse-container id=vv50:11.2><span>āsumbhitvāna pādape; </span></div><p><div class=verse-container id=vv50:11.3><span>Tato disā vilokesiṁ, </span></div><p><div class=verse-container id=vv50:11.4><span>‘ko nu kho vanamassito’. </span></div><p><div class=verse-container id=vv50:12.1><span>Tatthaddasāsiṁ sambuddhaṁ, </span></div><p><div class=verse-container id=vv50:12.2><span>sabbalokahitaṁ muniṁ; </span></div><p><div class=verse-container id=vv50:12.3><span>Nisinnaṁ rukkhamūlasmiṁ, </span></div><p><div class=verse-container id=vv50:12.4><span>jhāyantaṁ akutobhayaṁ. </span></div><p><div class=verse-container id=vv50:13.1><span>Tassā me ahu saṁvego, </span></div><p><div class=verse-container id=vv50:13.2><span>abbhuto lomahaṁsano; </span></div><p><div class=verse-container id=vv50:13.3><span>Ko nu kho vanamassito, </span></div><p><div class=verse-container id=vv50:13.4><span>manusso udāhu devatā. </span></div><p><div class=verse-container id=vv50:14.1><span>Pāsādikaṁ pasādanīyaṁ, </span></div><p><div class=verse-container id=vv50:14.2><span>vanā nibbanamāgataṁ; </span></div><p><div class=verse-container id=vv50:14.3><span>Disvā mano me pasīdi, </span></div><p><div class=verse-container id=vv50:14.4><span>nāyaṁ yādisakīdiso. </span></div><p><div class=verse-container id=vv50:15.1><span>Guttindriyo jhānarato, </span></div><p><div class=verse-container id=vv50:15.2><span>abahiggatamānaso; </span></div><p><div class=verse-container id=vv50:15.3><span>Hito sabbassa lokassa, </span></div><p><div class=verse-container id=vv50:15.4><span>buddho ayaṁ bhavissati. </span></div><p><div class=verse-container id=vv50:16.1><span>Bhayabheravo durāsado, </span></div><p><div class=verse-container id=vv50:16.2><span>sīhova guhamassito; </span></div><p><div class=verse-container id=vv50:16.3><span>Dullabhāyaṁ dassanāya, </span></div><p><div class=verse-container id=vv50:16.4><span>pupphaṁ odumbaraṁ yathā. </span></div><p><div class=verse-container id=vv50:17.1><span>So maṁ mudūhi vācāhi, </span></div><p><div class=verse-container id=vv50:17.2><span>ālapitvā tathāgato; </span></div><p><div class=verse-container id=vv50:17.3><span>Rajjumāleti maṁvoca, </span></div><p><div class=verse-container id=vv50:17.4><span>saraṇaṁ gaccha tathāgataṁ. </span></div><p><div class=verse-container id=vv50:18.1><span>Tāhaṁ giraṁ suṇitvāna, </span></div><p><div class=verse-container id=vv50:18.2><span>nelaṁ atthavatiṁ suciṁ; </span></div><p><div class=verse-container id=vv50:18.3><span>Saṇhaṁ muduñca vagguñca, </span></div><p><div class=verse-container id=vv50:18.4><span>sabbasokāpanūdanaṁ. </span></div><p><div class=verse-container id=vv50:19.1><span>Kallacittañca maṁ ñatvā, </span></div><p><div class=verse-container id=vv50:19.2><span>pasannaṁ suddhamānasaṁ; </span></div><p><div class=verse-container id=vv50:19.3><span>Hito sabbassa lokassa, </span></div><p><div class=verse-container id=vv50:19.4><span>anusāsi tathāgato. </span></div><p><div class=verse-container id=vv50:20.1><span>Idaṁ dukkhanti maṁvoca, </span></div><p><div class=verse-container id=vv50:20.2><span>Ayaṁ dukkhassa sambhavo; </span></div><p><div class=verse-container id=vv50:20.3><span>Dukkha nirodho maggo ca, </span></div><p><div class=verse-container id=vv50:20.4><span>Añjaso amatogadho. </span></div><p><div class=verse-container id=vv50:21.1><span>Anukampakassa kusalassa, </span></div><p><div class=verse-container id=vv50:21.2><span>Ovādamhi ahaṁ ṭhitā; </span></div><p><div class=verse-container id=vv50:21.3><span>Ajjhagā amataṁ santiṁ, </span></div><p><div class=verse-container id=vv50:21.4><span>Nibbānaṁ padamaccutaṁ. </span></div><p><div class=verse-container id=vv50:22.1><span>Sāhaṁ avaṭṭhitāpemā, </span></div><p><div class=verse-container id=vv50:22.2><span>dassane avikampinī; </span></div><p><div class=verse-container id=vv50:22.3><span>Mūlajātāya saddhāya, </span></div><p><div class=verse-container id=vv50:22.4><span>dhītā buddhassa orasā. </span></div><p><div class=verse-container id=vv50:23.1><span>Sāhaṁ ramāmi kīḷāmi, </span></div><p><div class=verse-container id=vv50:23.2><span>modāmi akutobhayā; </span></div><p><div class=verse-container id=vv50:23.3><span>Dibbamālaṁ dhārayāmi, </span></div><p><div class=verse-container id=vv50:23.4><span>pivāmi madhumaddavaṁ. </span></div><p><div class=verse-container id=vv50:24.1><span>Saṭṭhitūriyasahassāni, </span></div><p><div class=verse-container id=vv50:24.2><span>paṭibodhaṁ karonti me; </span></div><p><div class=verse-container id=vv50:24.3><span>Āḷambo gaggaro bhīmo, </span></div><p><div class=verse-container id=vv50:24.4><span>sādhuvādī ca saṁsayo. </span></div><p><div class=verse-container id=vv50:25.1><span>Pokkharo ca suphasso ca, </span></div><p><div class=verse-container id=vv50:25.2><span>vīṇāmokkhā ca nāriyo; </span></div><p><div class=verse-container id=vv50:25.3><span>Nandā ceva sunandā ca, </span></div><p><div class=verse-container id=vv50:25.4><span>soṇadinnā sucimhitā. </span></div><p><div class=verse-container id=vv50:26.1><span>Alambusā missakesī ca, </span></div><p><div class=verse-container id=vv50:26.2><span>puṇḍarīkātidāruṇī; </span></div><p><div class=verse-container id=vv50:26.3><span>Eṇīphassā suphassā ca, </span></div><p><div class=verse-container id=vv50:26.4><span>subhaddā muduvādinī. </span></div><p><div class=verse-container id=vv50:27.1><span>Etā caññā ca seyyāse, </span></div><p><div class=verse-container id=vv50:27.2><span>accharānaṁ pabodhikā; </span></div><p><div class=verse-container id=vv50:27.3><span>Tā maṁ kālenupāgantvā, </span></div><p><div class=verse-container id=vv50:27.4><span>abhibhāsanti devatā. </span></div><p><div class=verse-container id=vv50:28.1><span>Handa naccāma gāyāma, </span></div><p><div class=verse-container id=vv50:28.2><span>handa taṁ ramayāmase; </span></div><p><div class=verse-container id=vv50:28.3><span>Nayidaṁ akatapuññānaṁ, </span></div><p><div class=verse-container id=vv50:28.4><span>katapuññānamevidaṁ. </span></div><p><div class=verse-container id=vv50:29.1><span>Asokaṁ nandanaṁ rammaṁ, </span></div><p><div class=verse-container id=vv50:29.2><span>tidasānaṁ mahāvanaṁ; </span></div><p><div class=verse-container id=vv50:29.3><span>Sukhaṁ akatapuññānaṁ, </span></div><p><div class=verse-container id=vv50:29.4><span>idha natthi parattha ca. </span></div><p><div class=verse-container id=vv50:30.1><span>Sukhañca katapuññānaṁ, </span></div><p><div class=verse-container id=vv50:30.2><span>idha ceva parattha ca; </span></div><p><div class=verse-container id=vv50:30.3><span>Tesaṁ sahabyakāmānaṁ, </span></div><p><div class=verse-container id=vv50:30.4><span>kattabbaṁ kusalaṁ bahuṁ; </span></div><p><div class=verse-container id=vv50:30.5><span>Katapuññā hi modanti, </span></div><p><div class=verse-container id=vv50:30.6><span>sagge bhogasamaṅgino. </span></div><p><div class=verse-container id=vv50:31.1><span>Bahūnaṁ vata atthāya, </span></div><p><div class=verse-container id=vv50:31.2><span>uppajjanti tathāgatā; </span></div><p><div class=verse-container id=vv50:31.3><span>Dakkhiṇeyyā manussānaṁ, </span></div><p><div class=verse-container id=vv50:31.4><span>puññakhettānamākarā; </span></div><p><div class=verse-container id=vv50:31.5><span>Yattha kāraṁ karitvāna, </span></div><p><div class=verse-container id=vv50:31.6><span>sagge modanti dāyakā”ti. </span></div><p><div class=verse-container id=vv50:32.1><span>Rajjumālāvimānaṁ dvādasamaṁ. </span></div><p><div class=verse-container id=vv50:33.1><span>Tassuddānaṁ </span></div><p><div class=verse-container id=vv50:34.1><span>Mañjiṭṭhā pabhassarā nāgā, </span></div><p><div class=verse-container id=vv50:34.2><span>Alomākañjikadāyikā; </span></div><p><div class=verse-container id=vv50:34.3><span>Vihāracaturitthambā, </span></div><p><div class=verse-container id=vv50:34.4><span>Pītā ucchuvandanarajjumālā ca; </span></div><p><div class=verse-container id=vv50:34.5><span>Vaggo tena pavuccatīti. </span></div><p><div class=verse-container id=vv50:35.1><span>Mañjiṭṭhakavaggo catuttho. </span></div><p><div class=verse-container id=vv50:36.1><span>Itthivimānaṁ samattaṁ. </span></div><div class=flex-between><a href=/canon/en/pli/ms/sutta/kn/vv/vv0049.html>Previous</a><a href=/canon/en/pli/ms/sutta/kn/vv/vv0051.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>