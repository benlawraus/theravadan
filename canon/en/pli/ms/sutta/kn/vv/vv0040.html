<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0039.html>Previous</a><a href=/canon/en/pli/ms/sutta/kn/vv/vv0041.html>Next</a></div><p id=vv40:0.1><span class=root>Vimānavatthu </span><br><p id=vv40:0.2><span class=root>Itthivimāna </span><br><p id=vv40:0.3><span class=root>Mañjiṭṭhakavagga </span><br><p id=vv40:0.4><span class="root big-bold">2. Pabhassaravimānavatthu </span><br><p id=vv40:1.1><span class=root>“Pabhassaravaravaṇṇanibhe, </span><br><p id=vv40:1.2><span class=root>Surattavatthavasane; </span><br><p id=vv40:1.3><span class=root>Mahiddhike candanaruciragatte, </span><br><p id=vv40:1.4><span class=root>Kā tvaṁ subhe devate vandase mamaṁ. </span><br><p id=vv40:2.1><span class=root>Pallaṅko ca te mahaggho, </span><br><p id=vv40:2.2><span class=root>Nānāratanacittito ruciro; </span><br><p id=vv40:2.3><span class=root>Yattha tvaṁ nisinnā virocasi, </span><br><p id=vv40:2.4><span class=root>Devarājāriva nandane vane. </span><br><p id=vv40:3.1><span class=root>Kiṁ tvaṁ pure sucaritamācarī bhadde, </span><br><p id=vv40:3.2><span class=root>Kissa kammassa vipākaṁ; </span><br><p id=vv40:3.3><span class=root>Anubhosi devalokasmiṁ, </span><br><p id=vv40:3.4><span class=root>Devate pucchitācikkha; </span><br><p id=vv40:3.5><span class=root>Kissa kammassidaṁ phalan”ti. </span><br><p id=vv40:4.1><span class=root>“Piṇḍāya te carantassa, </span><br><p id=vv40:4.2><span class=root>Mālaṁ phāṇitañca adadaṁ bhante; </span><br><p id=vv40:4.3><span class=root>Tassa kammassidaṁ vipākaṁ, </span><br><p id=vv40:4.4><span class=root>Anubhomi devalokasmiṁ. </span><br><p id=vv40:5.1><span class=root>Hoti ca me anutāpo, </span><br><p id=vv40:5.2><span class=root>Aparaddhaṁ dukkhitañca me bhante; </span><br><p id=vv40:5.3><span class=root>Sāhaṁ dhammaṁ nāssosiṁ, </span><br><p id=vv40:5.4><span class=root>Sudesitaṁ dhammarājena. </span><br><p id=vv40:6.1><span class=root>Taṁ taṁ vadāmi bhaddante, </span><br><p id=vv40:6.2><span class=root>‘Yassa me anukampiyo koci; </span><br><p id=vv40:6.3><span class=root>Dhammesu taṁ samādapetha’, </span><br><p id=vv40:6.4><span class=root>Sudesitaṁ dhammarājena. </span><br><p id=vv40:7.1><span class=root>Yesaṁ atthi saddhā buddhe, </span><br><p id=vv40:7.2><span class=root>dhamme ca saṅgharatane; </span><br><p id=vv40:7.3><span class=root>Te maṁ ativirocanti, </span><br><p id=vv40:7.4><span class=root>āyunā yasasā siriyā. </span><br><p id=vv40:8.1><span class=root>Patāpena vaṇṇena uttaritarā, </span><br><p id=vv40:8.2><span class=root>Aññe mahiddhikatarā mayā devā”ti. </span><br><p id=vv40:9.1><span class=root>Pabhassaravimānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>