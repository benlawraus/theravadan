<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0063.html>Previous</a><a href=/canon/en/pli/ms/sutta/kn/vv/vv0065.html>Next</a></div><p id=vv64:0.1><span class=root>Vimānavatthu </span><br><p id=vv64:0.2><span class=root>Purisavimāna </span><br><p id=vv64:0.3><span class=root>Mahārathavagga </span><br><p id=vv64:0.4><span class="root big-bold">14. Mahārathavimānavatthu </span><br><p id=vv64:1.1><span class=root>“Sahassayuttaṁ hayavāhanaṁ subhaṁ, </span><br><p id=vv64:1.2><span class=root>Āruyhimaṁ sandanaṁ nekacittaṁ; </span><br><p id=vv64:1.3><span class=root>Uyyānabhūmiṁ abhito anukkamaṁ, </span><br><p id=vv64:1.4><span class=root>Purindado bhūtapatīva vāsavo. </span><br><p id=vv64:2.1><span class=root>Sovaṇṇamayā te rathakubbarā ubho, </span><br><p id=vv64:2.2><span class=root>Phalehi aṁsehi atīva saṅgatā; </span><br><p id=vv64:2.3><span class=root>Sujātagumbā naravīraniṭṭhitā, </span><br><p id=vv64:2.4><span class=root>Virocatī pannaraseva cando. </span><br><p id=vv64:3.1><span class=root>Suvaṇṇajālāvatato ratho ayaṁ, </span><br><p id=vv64:3.2><span class=root>Bahūhi nānāratanehi cittito; </span><br><p id=vv64:3.3><span class=root>Sunandighoso ca subhassaro ca, </span><br><p id=vv64:3.4><span class=root>Virocatī cāmarahatthabāhubhi. </span><br><p id=vv64:4.1><span class=root>Imā ca nābhyo manasābhinimmitā, </span><br><p id=vv64:4.2><span class=root>Rathassa pādantaramajjhabhūsitā; </span><br><p id=vv64:4.3><span class=root>Imā ca nābhyo satarājicittitā, </span><br><p id=vv64:4.4><span class=root>Sateratā vijjurivappabhāsare. </span><br><p id=vv64:5.1><span class=root>Anekacittāvatato ratho ayaṁ, </span><br><p id=vv64:5.2><span class=root>Puthū ca nemī ca sahassaraṁsiko; </span><br><p id=vv64:5.3><span class=root>Tesaṁ saro suyyati vaggurūpo, </span><br><p id=vv64:5.4><span class=root>Pañcaṅgikaṁ tūriyamivappavāditaṁ. </span><br><p id=vv64:6.1><span class=root>Sirasmiṁ cittaṁ maṇicandakappitaṁ, </span><br><p id=vv64:6.2><span class=root>Sadā visuddhaṁ ruciraṁ pabhassaraṁ; </span><br><p id=vv64:6.3><span class=root>Suvaṇṇarājīhi atīva saṅgataṁ, </span><br><p id=vv64:6.4><span class=root>Veḷuriyarājīva atīva sobhati. </span><br><p id=vv64:7.1><span class=root>Ime ca vāḷī maṇicandakappitā, </span><br><p id=vv64:7.2><span class=root>Ārohakambū sujavā brahūpamā; </span><br><p id=vv64:7.3><span class=root>Brahā mahantā balino mahājavā, </span><br><p id=vv64:7.4><span class=root>Mano tavaññāya tatheva siṁsare. </span><br><p id=vv64:8.1><span class=root>Ime ca sabbe sahitā catukkamā, </span><br><p id=vv64:8.2><span class=root>Mano tavaññāya tatheva siṁsare; </span><br><p id=vv64:8.3><span class=root>Samaṁ vahantī mudukā anuddhatā, </span><br><p id=vv64:8.4><span class=root>Āmodamānā turagānamuttama. </span><br><p id=vv64:9.1><span class=root>Dhunanti vagganti patanti cambare, </span><br><p id=vv64:9.2><span class=root>Abbhuddhunantā sukate piḷandhane; </span><br><p id=vv64:9.3><span class=root>Tesaṁ saro suyyati vaggurūpo, </span><br><p id=vv64:9.4><span class=root>Pañcaṅgikaṁ tūriyamivappavāditaṁ. </span><br><p id=vv64:10.1><span class=root>Rathassa ghoso apiḷandhanāna ca, </span><br><p id=vv64:10.2><span class=root>Khurassa nādo abhihiṁsanāya ca; </span><br><p id=vv64:10.3><span class=root>Ghoso suvaggū samitassa suyyati, </span><br><p id=vv64:10.4><span class=root>Gandhabbatūriyāni vicitrasaṁvane. </span><br><p id=vv64:11.1><span class=root>Rathe ṭhitā tā migamandalocanā, </span><br><p id=vv64:11.2><span class=root>Āḷārapamhā hasitā piyaṁvadā; </span><br><p id=vv64:11.3><span class=root>Veḷuriyajālāvatatā tanucchavā, </span><br><p id=vv64:11.4><span class=root>Sadeva gandhabbasūraggapūjitā. </span><br><p id=vv64:12.1><span class=root>Tā rattarattambarapītavāsasā, </span><br><p id=vv64:12.2><span class=root>Visālanettā abhirattalocanā; </span><br><p id=vv64:12.3><span class=root>Kule sujātā sutanū sucimhitā, </span><br><p id=vv64:12.4><span class=root>Rathe ṭhitā pañjalikā upaṭṭhitā. </span><br><p id=vv64:13.1><span class=root>Tā kambukeyūradharā suvāsasā, </span><br><p id=vv64:13.2><span class=root>Sumajjhimā ūruthanūpapannā; </span><br><p id=vv64:13.3><span class=root>Vaṭṭaṅguliyo sumukhā sudassanā, </span><br><p id=vv64:13.4><span class=root>Rathe ṭhitā pañjalikā upaṭṭhitā. </span><br><p id=vv64:14.1><span class=root>Aññā suveṇī susu missakesiyo, </span><br><p id=vv64:14.2><span class=root>Samaṁ vibhattāhi pabhassarāhi ca; </span><br><p id=vv64:14.3><span class=root>Anubbatā tā tava mānase ratā, </span><br><p id=vv64:14.4><span class=root>Rathe ṭhitā pañjalikā upaṭṭhitā. </span><br><p id=vv64:15.1><span class=root>Āveḷiniyo padumuppalacchadā, </span><br><p id=vv64:15.2><span class=root>Alaṅkatā candanasāravāsitā; </span><br><p id=vv64:15.3><span class=root>Anubbatā tā tava mānase ratā, </span><br><p id=vv64:15.4><span class=root>Rathe ṭhitā pañjalikā upaṭṭhitā. </span><br><p id=vv64:16.1><span class=root>Tā māliniyo padumuppalacchadā, </span><br><p id=vv64:16.2><span class=root>Alaṅkatā candanasāravāsitā; </span><br><p id=vv64:16.3><span class=root>Anubbatā tā tava mānase ratā, </span><br><p id=vv64:16.4><span class=root>Rathe ṭhitā pañjalikā upaṭṭhitā. </span><br><p id=vv64:17.1><span class=root>Kaṇṭhesu te yāni piḷandhanāni, </span><br><p id=vv64:17.2><span class=root>Hatthesu pādesu tatheva sīse; </span><br><p id=vv64:17.3><span class=root>Obhāsayantī dasa sabbaso disā, </span><br><p id=vv64:17.4><span class=root>Abbhuddayaṁ sāradikova bhāṇumā. </span><br><p id=vv64:18.1><span class=root>Vātassa vegena ca sampakampitā, </span><br><p id=vv64:18.2><span class=root>Bhujesu mālā apiḷandhanāni ca; </span><br><p id=vv64:18.3><span class=root>Muñcanti ghosaṁ ruciraṁ suciṁ subhaṁ, </span><br><p id=vv64:18.4><span class=root>Sabbehi viññūhi sutabbarūpaṁ. </span><br><p id=vv64:19.1><span class=root>Uyyānabhūmyā ca duvaddhato ṭhitā, </span><br><p id=vv64:19.2><span class=root>Rathā ca nāgā tūriyāni ca saro; </span><br><p id=vv64:19.3><span class=root>Tameva devinda pamodayanti, </span><br><p id=vv64:19.4><span class=root>Vīṇā yathā pokkharapattabāhubhi. </span><br><p id=vv64:20.1><span class=root>Imāsu vīṇāsu bahūsu vaggūsu, </span><br><p id=vv64:20.2><span class=root>Manuññarūpāsu hadayeritaṁ pītiṁ; </span><br><p id=vv64:20.3><span class=root>Pavajjamānāsu atīva accharā, </span><br><p id=vv64:20.4><span class=root>Bhamanti kaññā padumesu sikkhitā. </span><br><p id=vv64:21.1><span class=root>Yadā ca gītāni ca vāditāni ca, </span><br><p id=vv64:21.2><span class=root>Naccāni cimāni samenti ekato; </span><br><p id=vv64:21.3><span class=root>Athettha naccanti athettha accharā, </span><br><p id=vv64:21.4><span class=root>Obhāsayantī ubhato varitthiyo. </span><br><p id=vv64:22.1><span class=root>So modasi tūriyagaṇappabodhano, </span><br><p id=vv64:22.2><span class=root>Mahīyamāno vajirāvudhoriva; </span><br><p id=vv64:22.3><span class=root>Imāsu vīṇāsu bahūsu vaggūsu, </span><br><p id=vv64:22.4><span class=root>Manuññarūpāsu hadayeritaṁ pītiṁ. </span><br><p id=vv64:23.1><span class=root>Kiṁ tvaṁ pure kammamakāsi attanā, </span><br><p id=vv64:23.2><span class=root>Manussabhūto purimāya jātiyā; </span><br><p id=vv64:23.3><span class=root>Uposathaṁ kaṁ vā tuvaṁ upāvasi, </span><br><p id=vv64:23.4><span class=root>Kaṁ dhammacariyaṁ vatamābhirocayi. </span><br><p id=vv64:24.1><span class=root>Nayīdamappassa katassa kammuno, </span><br><p id=vv64:24.2><span class=root>Pubbe suciṇṇassa uposathassa vā; </span><br><p id=vv64:24.3><span class=root>Iddhānubhāvo vipulo ayaṁ tava, </span><br><p id=vv64:24.4><span class=root>Yaṁ devasaṅghaṁ abhirocase bhusaṁ. </span><br><p id=vv64:25.1><span class=root>Dānassa te idaṁ phalaṁ, </span><br><p id=vv64:25.2><span class=root>atho sīlassa vā pana; </span><br><p id=vv64:25.3><span class=root>Atho añjalikammassa, </span><br><p id=vv64:25.4><span class=root>taṁ me akkhāhi pucchito”ti. </span><br><p id=vv64:26.1><span class=root>So devaputto attamano, </span><br><p id=vv64:26.2><span class=root>moggallānena pucchito; </span><br><p id=vv64:26.3><span class=root>Pañhaṁ puṭṭho viyākāsi, </span><br><p id=vv64:26.4><span class=root>yassa kammassidaṁ phalanti. </span><br><p id=vv64:27.1><span class=root>“Jitindriyaṁ buddhamanomanikkamaṁ, </span><br><p id=vv64:27.2><span class=root>Naruttamaṁ kassapamaggapuggalaṁ; </span><br><p id=vv64:27.3><span class=root>Avāpurantaṁ amatassa dvāraṁ, </span><br><p id=vv64:27.4><span class=root>Devātidevaṁ satapuññalakkhaṇaṁ. </span><br><p id=vv64:28.1><span class=root>Tamaddasaṁ kuñjaramoghatiṇṇaṁ, </span><br><p id=vv64:28.2><span class=root>Suvaṇṇasiṅgīnadabimbasādisaṁ; </span><br><p id=vv64:28.3><span class=root>Disvāna taṁ khippamahuṁ sucīmano, </span><br><p id=vv64:28.4><span class=root>Tameva disvāna subhāsitaddhajaṁ. </span><br><p id=vv64:29.1><span class=root>Tamannapānaṁ athavāpi cīvaraṁ, </span><br><p id=vv64:29.2><span class=root>Suciṁ paṇītaṁ rasasā upetaṁ; </span><br><p id=vv64:29.3><span class=root>Pupphābhikkiṇamhi sake nivesane, </span><br><p id=vv64:29.4><span class=root>Patiṭṭhapesiṁ sa asaṅgamānaso. </span><br><p id=vv64:30.1><span class=root>Tamannapānena ca cīvarena ca, </span><br><p id=vv64:30.2><span class=root>Khajjena bhojjena ca sāyanena ca; </span><br><p id=vv64:30.3><span class=root>Santappayitvā dvipadānamuttamaṁ, </span><br><p id=vv64:30.4><span class=root>So saggaso devapure ramāmahaṁ. </span><br><p id=vv64:31.1><span class=root>Etenupāyena imaṁ niraggaḷaṁ, </span><br><p id=vv64:31.2><span class=root>Yaññaṁ yajitvā tividhaṁ visuddhaṁ; </span><br><p id=vv64:31.3><span class=root>Pahāyahaṁ mānusakaṁ samussayaṁ, </span><br><p id=vv64:31.4><span class=root>Indūpamo devapure ramāmahaṁ. </span><br><p id=vv64:32.1><span class=root>Āyuñca vaṇṇañca sukhaṁ balañca, </span><br><p id=vv64:32.2><span class=root>Paṇītarūpaṁ abhikaṅkhatā muni; </span><br><p id=vv64:32.3><span class=root>Annañca pānañca bahuṁ susaṅkhataṁ, </span><br><p id=vv64:32.4><span class=root>Patiṭṭhapetabbamasaṅgamānase. </span><br><p id=vv64:33.1><span class=root>Nayimasmiṁ loke parasmiṁ vā pana, </span><br><p id=vv64:33.2><span class=root>Buddhena seṭṭho va samo va vijjati; </span><br><p id=vv64:33.3><span class=root>Āhuneyyānaṁ paramāhutiṁ gato, </span><br><p id=vv64:33.4><span class=root>Puññatthikānaṁ vipulapphalesinan”ti. </span><br><p id=vv64:34.1><span class=root>Mahārathavimānaṁ cuddasamaṁ. </span><br><p id=vv64:34.2><span class=root>Mahārathavaggo pañcamo. </span><br><p id=vv64:35.1><span class=root>Tassuddānaṁ </span><br><p id=vv64:36.1><span class=root>Maṇḍūko revatī chatto, </span><br><p id=vv64:36.2><span class=root>Kakkaṭo dvārapālako; </span><br><p id=vv64:36.3><span class=root>Dve karaṇīyā dve sūci, </span><br><p id=vv64:36.4><span class=root>Tayo nāgā ca dve rathā; </span><br><p id=vv64:36.5><span class=root>Purisānaṁ paṭhamo vaggo pavuccatīti. </span><br><p id=vv64:37.1><span class=root>Bhāṇavāraṁ tatiyaṁ. </span><br></main><footer class="container footer"><small><a href=/about>Contact info</a></small></footer>