<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0063.html>Previous</a><a href=/canon/en/pli/ms/sutta/kn/vv/vv0065.html>Next</a></div><p><div class=verse-container id=vv64:0.1><span>Vimānavatthu </span></div><p><div class=verse-container id=vv64:0.2><span>Purisavimāna </span></div><p><div class=verse-container id=vv64:0.3><span>Mahārathavagga </span></div><p><div class=verse-container id=vv64:0.4><span class=big-bold>14. Mahārathavimānavatthu </span></div><p><div class=verse-container id=vv64:1.1><span>“Sahassayuttaṁ hayavāhanaṁ subhaṁ, </span></div><p><div class=verse-container id=vv64:1.2><span>Āruyhimaṁ sandanaṁ nekacittaṁ; </span></div><p><div class=verse-container id=vv64:1.3><span>Uyyānabhūmiṁ abhito anukkamaṁ, </span></div><p><div class=verse-container id=vv64:1.4><span>Purindado bhūtapatīva vāsavo. </span></div><p><div class=verse-container id=vv64:2.1><span>Sovaṇṇamayā te rathakubbarā ubho, </span></div><p><div class=verse-container id=vv64:2.2><span>Phalehi aṁsehi atīva saṅgatā; </span></div><p><div class=verse-container id=vv64:2.3><span>Sujātagumbā naravīraniṭṭhitā, </span></div><p><div class=verse-container id=vv64:2.4><span>Virocatī pannaraseva cando. </span></div><p><div class=verse-container id=vv64:3.1><span>Suvaṇṇajālāvatato ratho ayaṁ, </span></div><p><div class=verse-container id=vv64:3.2><span>Bahūhi nānāratanehi cittito; </span></div><p><div class=verse-container id=vv64:3.3><span>Sunandighoso ca subhassaro ca, </span></div><p><div class=verse-container id=vv64:3.4><span>Virocatī cāmarahatthabāhubhi. </span></div><p><div class=verse-container id=vv64:4.1><span>Imā ca nābhyo manasābhinimmitā, </span></div><p><div class=verse-container id=vv64:4.2><span>Rathassa pādantaramajjhabhūsitā; </span></div><p><div class=verse-container id=vv64:4.3><span>Imā ca nābhyo satarājicittitā, </span></div><p><div class=verse-container id=vv64:4.4><span>Sateratā vijjurivappabhāsare. </span></div><p><div class=verse-container id=vv64:5.1><span>Anekacittāvatato ratho ayaṁ, </span></div><p><div class=verse-container id=vv64:5.2><span>Puthū ca nemī ca sahassaraṁsiko; </span></div><p><div class=verse-container id=vv64:5.3><span>Tesaṁ saro suyyati vaggurūpo, </span></div><p><div class=verse-container id=vv64:5.4><span>Pañcaṅgikaṁ tūriyamivappavāditaṁ. </span></div><p><div class=verse-container id=vv64:6.1><span>Sirasmiṁ cittaṁ maṇicandakappitaṁ, </span></div><p><div class=verse-container id=vv64:6.2><span>Sadā visuddhaṁ ruciraṁ pabhassaraṁ; </span></div><p><div class=verse-container id=vv64:6.3><span>Suvaṇṇarājīhi atīva saṅgataṁ, </span></div><p><div class=verse-container id=vv64:6.4><span>Veḷuriyarājīva atīva sobhati. </span></div><p><div class=verse-container id=vv64:7.1><span>Ime ca vāḷī maṇicandakappitā, </span></div><p><div class=verse-container id=vv64:7.2><span>Ārohakambū sujavā brahūpamā; </span></div><p><div class=verse-container id=vv64:7.3><span>Brahā mahantā balino mahājavā, </span></div><p><div class=verse-container id=vv64:7.4><span>Mano tavaññāya tatheva siṁsare. </span></div><p><div class=verse-container id=vv64:8.1><span>Ime ca sabbe sahitā catukkamā, </span></div><p><div class=verse-container id=vv64:8.2><span>Mano tavaññāya tatheva siṁsare; </span></div><p><div class=verse-container id=vv64:8.3><span>Samaṁ vahantī mudukā anuddhatā, </span></div><p><div class=verse-container id=vv64:8.4><span>Āmodamānā turagānamuttama. </span></div><p><div class=verse-container id=vv64:9.1><span>Dhunanti vagganti patanti cambare, </span></div><p><div class=verse-container id=vv64:9.2><span>Abbhuddhunantā sukate piḷandhane; </span></div><p><div class=verse-container id=vv64:9.3><span>Tesaṁ saro suyyati vaggurūpo, </span></div><p><div class=verse-container id=vv64:9.4><span>Pañcaṅgikaṁ tūriyamivappavāditaṁ. </span></div><p><div class=verse-container id=vv64:10.1><span>Rathassa ghoso apiḷandhanāna ca, </span></div><p><div class=verse-container id=vv64:10.2><span>Khurassa nādo abhihiṁsanāya ca; </span></div><p><div class=verse-container id=vv64:10.3><span>Ghoso suvaggū samitassa suyyati, </span></div><p><div class=verse-container id=vv64:10.4><span>Gandhabbatūriyāni vicitrasaṁvane. </span></div><p><div class=verse-container id=vv64:11.1><span>Rathe ṭhitā tā migamandalocanā, </span></div><p><div class=verse-container id=vv64:11.2><span>Āḷārapamhā hasitā piyaṁvadā; </span></div><p><div class=verse-container id=vv64:11.3><span>Veḷuriyajālāvatatā tanucchavā, </span></div><p><div class=verse-container id=vv64:11.4><span>Sadeva gandhabbasūraggapūjitā. </span></div><p><div class=verse-container id=vv64:12.1><span>Tā rattarattambarapītavāsasā, </span></div><p><div class=verse-container id=vv64:12.2><span>Visālanettā abhirattalocanā; </span></div><p><div class=verse-container id=vv64:12.3><span>Kule sujātā sutanū sucimhitā, </span></div><p><div class=verse-container id=vv64:12.4><span>Rathe ṭhitā pañjalikā upaṭṭhitā. </span></div><p><div class=verse-container id=vv64:13.1><span>Tā kambukeyūradharā suvāsasā, </span></div><p><div class=verse-container id=vv64:13.2><span>Sumajjhimā ūruthanūpapannā; </span></div><p><div class=verse-container id=vv64:13.3><span>Vaṭṭaṅguliyo sumukhā sudassanā, </span></div><p><div class=verse-container id=vv64:13.4><span>Rathe ṭhitā pañjalikā upaṭṭhitā. </span></div><p><div class=verse-container id=vv64:14.1><span>Aññā suveṇī susu missakesiyo, </span></div><p><div class=verse-container id=vv64:14.2><span>Samaṁ vibhattāhi pabhassarāhi ca; </span></div><p><div class=verse-container id=vv64:14.3><span>Anubbatā tā tava mānase ratā, </span></div><p><div class=verse-container id=vv64:14.4><span>Rathe ṭhitā pañjalikā upaṭṭhitā. </span></div><p><div class=verse-container id=vv64:15.1><span>Āveḷiniyo padumuppalacchadā, </span></div><p><div class=verse-container id=vv64:15.2><span>Alaṅkatā candanasāravāsitā; </span></div><p><div class=verse-container id=vv64:15.3><span>Anubbatā tā tava mānase ratā, </span></div><p><div class=verse-container id=vv64:15.4><span>Rathe ṭhitā pañjalikā upaṭṭhitā. </span></div><p><div class=verse-container id=vv64:16.1><span>Tā māliniyo padumuppalacchadā, </span></div><p><div class=verse-container id=vv64:16.2><span>Alaṅkatā candanasāravāsitā; </span></div><p><div class=verse-container id=vv64:16.3><span>Anubbatā tā tava mānase ratā, </span></div><p><div class=verse-container id=vv64:16.4><span>Rathe ṭhitā pañjalikā upaṭṭhitā. </span></div><p><div class=verse-container id=vv64:17.1><span>Kaṇṭhesu te yāni piḷandhanāni, </span></div><p><div class=verse-container id=vv64:17.2><span>Hatthesu pādesu tatheva sīse; </span></div><p><div class=verse-container id=vv64:17.3><span>Obhāsayantī dasa sabbaso disā, </span></div><p><div class=verse-container id=vv64:17.4><span>Abbhuddayaṁ sāradikova bhāṇumā. </span></div><p><div class=verse-container id=vv64:18.1><span>Vātassa vegena ca sampakampitā, </span></div><p><div class=verse-container id=vv64:18.2><span>Bhujesu mālā apiḷandhanāni ca; </span></div><p><div class=verse-container id=vv64:18.3><span>Muñcanti ghosaṁ ruciraṁ suciṁ subhaṁ, </span></div><p><div class=verse-container id=vv64:18.4><span>Sabbehi viññūhi sutabbarūpaṁ. </span></div><p><div class=verse-container id=vv64:19.1><span>Uyyānabhūmyā ca duvaddhato ṭhitā, </span></div><p><div class=verse-container id=vv64:19.2><span>Rathā ca nāgā tūriyāni ca saro; </span></div><p><div class=verse-container id=vv64:19.3><span>Tameva devinda pamodayanti, </span></div><p><div class=verse-container id=vv64:19.4><span>Vīṇā yathā pokkharapattabāhubhi. </span></div><p><div class=verse-container id=vv64:20.1><span>Imāsu vīṇāsu bahūsu vaggūsu, </span></div><p><div class=verse-container id=vv64:20.2><span>Manuññarūpāsu hadayeritaṁ pītiṁ; </span></div><p><div class=verse-container id=vv64:20.3><span>Pavajjamānāsu atīva accharā, </span></div><p><div class=verse-container id=vv64:20.4><span>Bhamanti kaññā padumesu sikkhitā. </span></div><p><div class=verse-container id=vv64:21.1><span>Yadā ca gītāni ca vāditāni ca, </span></div><p><div class=verse-container id=vv64:21.2><span>Naccāni cimāni samenti ekato; </span></div><p><div class=verse-container id=vv64:21.3><span>Athettha naccanti athettha accharā, </span></div><p><div class=verse-container id=vv64:21.4><span>Obhāsayantī ubhato varitthiyo. </span></div><p><div class=verse-container id=vv64:22.1><span>So modasi tūriyagaṇappabodhano, </span></div><p><div class=verse-container id=vv64:22.2><span>Mahīyamāno vajirāvudhoriva; </span></div><p><div class=verse-container id=vv64:22.3><span>Imāsu vīṇāsu bahūsu vaggūsu, </span></div><p><div class=verse-container id=vv64:22.4><span>Manuññarūpāsu hadayeritaṁ pītiṁ. </span></div><p><div class=verse-container id=vv64:23.1><span>Kiṁ tvaṁ pure kammamakāsi attanā, </span></div><p><div class=verse-container id=vv64:23.2><span>Manussabhūto purimāya jātiyā; </span></div><p><div class=verse-container id=vv64:23.3><span>Uposathaṁ kaṁ vā tuvaṁ upāvasi, </span></div><p><div class=verse-container id=vv64:23.4><span>Kaṁ dhammacariyaṁ vatamābhirocayi. </span></div><p><div class=verse-container id=vv64:24.1><span>Nayīdamappassa katassa kammuno, </span></div><p><div class=verse-container id=vv64:24.2><span>Pubbe suciṇṇassa uposathassa vā; </span></div><p><div class=verse-container id=vv64:24.3><span>Iddhānubhāvo vipulo ayaṁ tava, </span></div><p><div class=verse-container id=vv64:24.4><span>Yaṁ devasaṅghaṁ abhirocase bhusaṁ. </span></div><p><div class=verse-container id=vv64:25.1><span>Dānassa te idaṁ phalaṁ, </span></div><p><div class=verse-container id=vv64:25.2><span>atho sīlassa vā pana; </span></div><p><div class=verse-container id=vv64:25.3><span>Atho añjalikammassa, </span></div><p><div class=verse-container id=vv64:25.4><span>taṁ me akkhāhi pucchito”ti. </span></div><p><div class=verse-container id=vv64:26.1><span>So devaputto attamano, </span></div><p><div class=verse-container id=vv64:26.2><span>moggallānena pucchito; </span></div><p><div class=verse-container id=vv64:26.3><span>Pañhaṁ puṭṭho viyākāsi, </span></div><p><div class=verse-container id=vv64:26.4><span>yassa kammassidaṁ phalanti. </span></div><p><div class=verse-container id=vv64:27.1><span>“Jitindriyaṁ buddhamanomanikkamaṁ, </span></div><p><div class=verse-container id=vv64:27.2><span>Naruttamaṁ kassapamaggapuggalaṁ; </span></div><p><div class=verse-container id=vv64:27.3><span>Avāpurantaṁ amatassa dvāraṁ, </span></div><p><div class=verse-container id=vv64:27.4><span>Devātidevaṁ satapuññalakkhaṇaṁ. </span></div><p><div class=verse-container id=vv64:28.1><span>Tamaddasaṁ kuñjaramoghatiṇṇaṁ, </span></div><p><div class=verse-container id=vv64:28.2><span>Suvaṇṇasiṅgīnadabimbasādisaṁ; </span></div><p><div class=verse-container id=vv64:28.3><span>Disvāna taṁ khippamahuṁ sucīmano, </span></div><p><div class=verse-container id=vv64:28.4><span>Tameva disvāna subhāsitaddhajaṁ. </span></div><p><div class=verse-container id=vv64:29.1><span>Tamannapānaṁ athavāpi cīvaraṁ, </span></div><p><div class=verse-container id=vv64:29.2><span>Suciṁ paṇītaṁ rasasā upetaṁ; </span></div><p><div class=verse-container id=vv64:29.3><span>Pupphābhikkiṇamhi sake nivesane, </span></div><p><div class=verse-container id=vv64:29.4><span>Patiṭṭhapesiṁ sa asaṅgamānaso. </span></div><p><div class=verse-container id=vv64:30.1><span>Tamannapānena ca cīvarena ca, </span></div><p><div class=verse-container id=vv64:30.2><span>Khajjena bhojjena ca sāyanena ca; </span></div><p><div class=verse-container id=vv64:30.3><span>Santappayitvā dvipadānamuttamaṁ, </span></div><p><div class=verse-container id=vv64:30.4><span>So saggaso devapure ramāmahaṁ. </span></div><p><div class=verse-container id=vv64:31.1><span>Etenupāyena imaṁ niraggaḷaṁ, </span></div><p><div class=verse-container id=vv64:31.2><span>Yaññaṁ yajitvā tividhaṁ visuddhaṁ; </span></div><p><div class=verse-container id=vv64:31.3><span>Pahāyahaṁ mānusakaṁ samussayaṁ, </span></div><p><div class=verse-container id=vv64:31.4><span>Indūpamo devapure ramāmahaṁ. </span></div><p><div class=verse-container id=vv64:32.1><span>Āyuñca vaṇṇañca sukhaṁ balañca, </span></div><p><div class=verse-container id=vv64:32.2><span>Paṇītarūpaṁ abhikaṅkhatā muni; </span></div><p><div class=verse-container id=vv64:32.3><span>Annañca pānañca bahuṁ susaṅkhataṁ, </span></div><p><div class=verse-container id=vv64:32.4><span>Patiṭṭhapetabbamasaṅgamānase. </span></div><p><div class=verse-container id=vv64:33.1><span>Nayimasmiṁ loke parasmiṁ vā pana, </span></div><p><div class=verse-container id=vv64:33.2><span>Buddhena seṭṭho va samo va vijjati; </span></div><p><div class=verse-container id=vv64:33.3><span>Āhuneyyānaṁ paramāhutiṁ gato, </span></div><p><div class=verse-container id=vv64:33.4><span>Puññatthikānaṁ vipulapphalesinan”ti. </span></div><p><div class=verse-container id=vv64:34.1><span>Mahārathavimānaṁ cuddasamaṁ. </span></div><p><div class=verse-container id=vv64:34.2><span>Mahārathavaggo pañcamo. </span></div><p><div class=verse-container id=vv64:35.1><span>Tassuddānaṁ </span></div><p><div class=verse-container id=vv64:36.1><span>Maṇḍūko revatī chatto, </span></div><p><div class=verse-container id=vv64:36.2><span>Kakkaṭo dvārapālako; </span></div><p><div class=verse-container id=vv64:36.3><span>Dve karaṇīyā dve sūci, </span></div><p><div class=verse-container id=vv64:36.4><span>Tayo nāgā ca dve rathā; </span></div><p><div class=verse-container id=vv64:36.5><span>Purisānaṁ paṭhamo vaggo pavuccatīti. </span></div><p><div class=verse-container id=vv64:37.1><span>Bhāṇavāraṁ tatiyaṁ. </span></div><div class=flex-between><a href=/canon/en/pli/ms/sutta/kn/vv/vv0063.html>Previous</a><a href=/canon/en/pli/ms/sutta/kn/vv/vv0065.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>