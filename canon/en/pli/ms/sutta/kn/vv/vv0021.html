<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0020.html>Previous</a><a href=/canon/en/pli/ms/sutta/kn/vv/vv0022.html>Next</a></div><p id=vv21:0.1><span class=root>Vimānavatthu </span><br><p id=vv21:0.2><span class=root>Itthivimāna </span><br><p id=vv21:0.3><span class=root>Cittalatāvagga </span><br><p id=vv21:0.4><span class="root big-bold">4. Caṇḍālivimānavatthu </span><br><p id=vv21:1.1><span class=root>“Caṇḍāli vanda pādāni, </span><br><p id=vv21:1.2><span class=root>gotamassa yasassino; </span><br><p id=vv21:1.3><span class=root>Tameva anukampāya, </span><br><p id=vv21:1.4><span class=root>aṭṭhāsi isisattamo. </span><br><p id=vv21:2.1><span class=root>Abhippasādehi manaṁ, </span><br><p id=vv21:2.2><span class=root>arahantamhi tādini; </span><br><p id=vv21:2.3><span class=root>Khippaṁ pañjalikā vanda, </span><br><p id=vv21:2.4><span class=root>parittaṁ tava jīvitan”ti. </span><br><p id=vv21:3.1><span class=root>Coditā bhāvitattena, </span><br><p id=vv21:3.2><span class=root>sarīrantimadhārinā; </span><br><p id=vv21:3.3><span class=root>Caṇḍālī vandi pādāni, </span><br><p id=vv21:3.4><span class=root>gotamassa yasassino. </span><br><p id=vv21:4.1><span class=root>Tamenaṁ avadhī gāvī, </span><br><p id=vv21:4.2><span class=root>caṇḍāliṁ pañjaliṁ ṭhitaṁ; </span><br><p id=vv21:4.3><span class=root>Namassamānaṁ sambuddhaṁ, </span><br><p id=vv21:4.4><span class=root>andhakāre pabhaṅkaranti. </span><br><p id=vv21:5.1><span class=root>“Khīṇāsavaṁ vigatarajaṁ anejaṁ, </span><br><p id=vv21:5.2><span class=root>Ekaṁ araññamhi raho nisinnaṁ; </span><br><p id=vv21:5.3><span class=root>Deviddhipattā upasaṅkamitvā, </span><br><p id=vv21:5.4><span class=root>Vandāmi taṁ vīra mahānubhāvan”ti. </span><br><p id=vv21:6.1><span class=root>“Suvaṇṇavaṇṇā jalitā mahāyasā, </span><br><p id=vv21:6.2><span class=root>Vimānamoruyha anekacittā; </span><br><p id=vv21:6.3><span class=root>Parivāritā accharāsaṅgaṇena, </span><br><p id=vv21:6.4><span class=root>Kā tvaṁ subhe devate vandase maman”ti. </span><br><p id=vv21:7.1><span class=root>“Ahaṁ bhaddante caṇḍālī, </span><br><p id=vv21:7.2><span class=root>tayā vīrena pesitā; </span><br><p id=vv21:7.3><span class=root>Vandiṁ arahato pāde, </span><br><p id=vv21:7.4><span class=root>gotamassa yasassino. </span><br><p id=vv21:8.1><span class=root>Sāhaṁ vanditvā pādāni, </span><br><p id=vv21:8.2><span class=root>cutā caṇḍālayoniyā; </span><br><p id=vv21:8.3><span class=root>Vimānaṁ sabbato bhaddaṁ, </span><br><p id=vv21:8.4><span class=root>upapannamhi nandane. </span><br><p id=vv21:9.1><span class=root>Accharānaṁ satasahassaṁ, </span><br><p id=vv21:9.2><span class=root>purakkhatvāna tiṭṭhati; </span><br><p id=vv21:9.3><span class=root>Tāsāhaṁ pavarā seṭṭhā, </span><br><p id=vv21:9.4><span class=root>vaṇṇena yasasāyunā. </span><br><p id=vv21:10.1><span class=root>Pahūtakatakalyāṇā, </span><br><p id=vv21:10.2><span class=root>Sampajānā paṭissatā; </span><br><p id=vv21:10.3><span class=root>Muniṁ kāruṇikaṁ loke, </span><br><p id=vv21:10.4><span class=root>Taṁ bhante vanditumāgatā”ti. </span><br><p id=vv21:11.1><span class=root>Idaṁ vatvāna caṇḍālī, </span><br><p id=vv21:11.2><span class=root>kataññū katavedinī; </span><br><p id=vv21:11.3><span class=root>Vanditvā arahato pāde, </span><br><p id=vv21:11.4><span class=root>tatthevantaradhāyathāti. </span><br><p id=vv21:12.1><span class=root>Caṇḍālivimānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>