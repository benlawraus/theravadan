<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0037.html>Previous</a><a href=/canon/en/pli/ms/sutta/kn/vv/vv0039.html>Next</a></div><p id=vv38:0.1><span class=root>Vimānavatthu </span><br><p id=vv38:0.2><span class=root>Itthivimāna </span><br><p id=vv38:0.3><span class=root>Pāricchattakavagga </span><br><p id=vv38:0.4><span class="root big-bold">10. Pāricchattakavimānavatthu </span><br><p id=vv38:1.1><span class=root>“Pāricchattake koviḷāre, </span><br><p id=vv38:1.2><span class=root>ramaṇīye manorame; </span><br><p id=vv38:1.3><span class=root>Dibbamālaṁ ganthamānā, </span><br><p id=vv38:1.4><span class=root>gāyantī sampamodasi. </span><br><p id=vv38:2.1><span class=root>Tassā te naccamānāya, </span><br><p id=vv38:2.2><span class=root>aṅgamaṅgehi sabbaso; </span><br><p id=vv38:2.3><span class=root>Dibbā saddā niccharanti, </span><br><p id=vv38:2.4><span class=root>savanīyā manoramā. </span><br><p id=vv38:3.1><span class=root>Tassā te naccamānāya, </span><br><p id=vv38:3.2><span class=root>aṅgamaṅgehi sabbaso; </span><br><p id=vv38:3.3><span class=root>Dibbā gandhā pavāyanti, </span><br><p id=vv38:3.4><span class=root>sucigandhā manoramā. </span><br><p id=vv38:4.1><span class=root>Vivattamānā kāyena, </span><br><p id=vv38:4.2><span class=root>yā veṇīsu piḷandhanā; </span><br><p id=vv38:4.3><span class=root>Tesaṁ suyyati nigghoso, </span><br><p id=vv38:4.4><span class=root>tūriye pañcaṅgike yathā. </span><br><p id=vv38:5.1><span class=root>Vaṭaṁsakā vātadhutā, </span><br><p id=vv38:5.2><span class=root>vātena sampakampitā; </span><br><p id=vv38:5.3><span class=root>Tesaṁ suyyati nigghoso, </span><br><p id=vv38:5.4><span class=root>tūriye pañcaṅgike yathā. </span><br><p id=vv38:6.1><span class=root>Yāpi te sirasmiṁ mālā, </span><br><p id=vv38:6.2><span class=root>sucigandhā manoramā; </span><br><p id=vv38:6.3><span class=root>Vāti gandho disā sabbā, </span><br><p id=vv38:6.4><span class=root>rukkho mañjūsako yathā. </span><br><p id=vv38:7.1><span class=root>Ghāyase taṁ sucigandhaṁ, </span><br><p id=vv38:7.2><span class=root>rūpaṁ passasi amānusaṁ; </span><br><p id=vv38:7.3><span class=root>Devate pucchitācikkha, </span><br><p id=vv38:7.4><span class=root>kissa kammassidaṁ phalan”ti. </span><br><p id=vv38:8.1><span class=root>“Pabhassaraṁ accimantaṁ, </span><br><p id=vv38:8.2><span class=root>vaṇṇagandhena saṁyutaṁ; </span><br><p id=vv38:8.3><span class=root>Asokapupphamālāhaṁ, </span><br><p id=vv38:8.4><span class=root>buddhassa upanāmayiṁ. </span><br><p id=vv38:9.1><span class=root>Tāhaṁ kammaṁ karitvāna, </span><br><p id=vv38:9.2><span class=root>kusalaṁ buddhavaṇṇitaṁ; </span><br><p id=vv38:9.3><span class=root>Apetasokā sukhitā, </span><br><p id=vv38:9.4><span class=root>sampamodāmanāmayā”ti. </span><br><p id=vv38:10.1><span class=root>Pāricchattakavimānaṁ dasamaṁ. </span><br><p id=vv38:11.1><span class=root>Tassuddānaṁ </span><br><p id=vv38:12.1><span class=root>Uḷāro ucchu pallaṅko, </span><br><p id=vv38:12.2><span class=root>latā ca guttilena ca; </span><br><p id=vv38:12.3><span class=root>Daddallapesamallikā, </span><br><p id=vv38:12.4><span class=root>visālakkhi pāricchattako; </span><br><p id=vv38:12.5><span class=root>Vaggo tena pavuccatīti. </span><br><p id=vv38:13.1><span class=root>Pāricchattakavaggo tatiyo. </span><br></main><footer class="container footer"><small><a href=/about/>Contact info</a></small></footer>