<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0010.html>Previous</a><a href=/canon/en/pli/ms/sutta/kn/vv/vv0012.html>Next</a></div><p id=vv11:0.1><span class=root>Vimānavatthu </span><br><p id=vv11:0.2><span class=root>Itthivimāna </span><br><p id=vv11:0.3><span class=root>Pīṭhavagga </span><br><p id=vv11:0.4><span class="root big-bold">11. Paṭhamapatibbatāvimānavatthu </span><br><p id=vv11:1.1><span class=root>“Koñcā mayūrā diviyā ca haṁsā, </span><br><p id=vv11:1.2><span class=root>Vaggussarā kokilā sampatanti; </span><br><p id=vv11:1.3><span class=root>Pupphābhikiṇṇaṁ rammamidaṁ vimānaṁ, </span><br><p id=vv11:1.4><span class=root>Anekacittaṁ naranārisevitaṁ. </span><br><p id=vv11:2.1><span class=root>Tatthacchasi devi mahānubhāve, </span><br><p id=vv11:2.2><span class=root>Iddhī vikubbanti anekarūpā; </span><br><p id=vv11:2.3><span class=root>Imā ca te accharāyo samantato, </span><br><p id=vv11:2.4><span class=root>Naccanti gāyanti pamodayanti ca. </span><br><p id=vv11:3.1><span class=root>Deviddhipattāsi mahānubhāve, </span><br><p id=vv11:3.2><span class=root>Manussabhūtā kimakāsi puññaṁ; </span><br><p id=vv11:3.3><span class=root>Kenāsi evaṁ jalitānubhāvā, </span><br><p id=vv11:3.4><span class=root>Vaṇṇo ca te sabbadisā pabhāsatī”ti. </span><br><p id=vv11:4.1><span class=root>Sā devatā attamanā, </span><br><p id=vv11:4.2><span class=root>moggallānena pucchitā; </span><br><p id=vv11:4.3><span class=root>Pañhaṁ puṭṭhā viyākāsi, </span><br><p id=vv11:4.4><span class=root>yassa kammassidaṁ phalaṁ. </span><br><p id=vv11:5.1><span class=root>“Ahaṁ manussesu manussabhūtā, </span><br><p id=vv11:5.2><span class=root>Patibbatānaññamanā ahosiṁ; </span><br><p id=vv11:5.3><span class=root>Mātāva puttaṁ anurakkhamānā, </span><br><p id=vv11:5.4><span class=root>Kuddhāpihaṁ nappharusaṁ avocaṁ. </span><br><p id=vv11:6.1><span class=root>Sacce ṭhitā mosavajjaṁ pahāya, </span><br><p id=vv11:6.2><span class=root>Dāne ratā saṅgahitattabhāvā; </span><br><p id=vv11:6.3><span class=root>Annañca pānañca pasannacittā, </span><br><p id=vv11:6.4><span class=root>Sakkacca dānaṁ vipulaṁ adāsiṁ. </span><br><p id=vv11:7.1><span class=root>Tena metādiso vaṇṇo, </span><br><p id=vv11:7.2><span class=root>tena me idha mijjhati; </span><br><p id=vv11:7.3><span class=root>Uppajjanti ca me bhogā, </span><br><p id=vv11:7.4><span class=root>ye keci manaso piyā. </span><br><p id=vv11:8.1><span class=root>Akkhāmi te bhikkhu mahānubhāva, </span><br><p id=vv11:8.2><span class=root>Manussabhūtā yamakāsi puññaṁ; </span><br><p id=vv11:8.3><span class=root>Tenamhi evaṁ jalitānubhāvā, </span><br><p id=vv11:8.4><span class=root>Vaṇṇo ca me sabbadisā pabhāsatī”ti. </span><br><p id=vv11:9.1><span class=root>Paṭhamapatibbatāvimānaṁ ekādasamaṁ. </span><br></main><footer class="container footer"><small><a href=/about/>Contact info</a></small></footer>