<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0014.html>Previous</a><a href=/canon/en/pli/ms/sutta/kn/vv/vv0016.html>Next</a></div><p><div class=verse-container id=vv15:0.1><span>Vimānavatthu </span></div><p><div class=verse-container id=vv15:0.2><span>Itthivimāna </span></div><p><div class=verse-container id=vv15:0.3><span>Pīṭhavagga </span></div><p><div class=verse-container id=vv15:0.4><span class=big-bold>15. Uttarāvimānavatthu </span></div><p><div class=verse-container id=vv15:1.1><span>“Abhikkantena vaṇṇena, </span></div><p><div class=verse-container id=vv15:1.2><span>yā tvaṁ tiṭṭhasi devate; </span></div><p><div class=verse-container id=vv15:1.3><span>Obhāsentī disā sabbā, </span></div><p><div class=verse-container id=vv15:1.4><span>osadhī viya tārakā. </span></div><p><div class=verse-container id=vv15:2.1><span>Kena tetādiso vaṇṇo, </span></div><p><div class=verse-container id=vv15:2.2><span>kena te idha mijjhati; </span></div><p><div class=verse-container id=vv15:2.3><span>Uppajjanti ca te bhogā, </span></div><p><div class=verse-container id=vv15:2.4><span>ye keci manaso piyā. </span></div><p><div class=verse-container id=vv15:3.1><span>Pucchāmi taṁ devi mahānubhāve, </span></div><p><div class=verse-container id=vv15:3.2><span>Manussabhūtā kimakāsi puññaṁ; </span></div><p><div class=verse-container id=vv15:3.3><span>Kenāsi evaṁ jalitānubhāvā, </span></div><p><div class=verse-container id=vv15:3.4><span>Vaṇṇo ca te sabbadisā pabhāsatī”ti. </span></div><p><div class=verse-container id=vv15:4.1><span>Sā devatā attamanā, </span></div><p><div class=verse-container id=vv15:4.2><span>moggallānena pucchitā; </span></div><p><div class=verse-container id=vv15:4.3><span>Pañhaṁ puṭṭhā viyākāsi, </span></div><p><div class=verse-container id=vv15:4.4><span>yassa kammassidaṁ phalaṁ. </span></div><p><div class=verse-container id=vv15:5.1><span>“Issā ca maccheramatho paḷāso, </span></div><p><div class=verse-container id=vv15:5.2><span>Nāhosi mayhaṁ gharamāvasantiyā; </span></div><p><div class=verse-container id=vv15:5.3><span>Akkodhanā bhattu vasānuvattinī, </span></div><p><div class=verse-container id=vv15:5.4><span>Uposathe niccahamappamattā. </span></div><p><div class=verse-container id=vv15:6.1><span>Cātuddasiṁ pañcadasiṁ, </span></div><p><div class=verse-container id=vv15:6.2><span>yā ca pakkhassa aṭṭhamī; </span></div><p><div class=verse-container id=vv15:6.3><span>Pāṭihāriyapakkhañca, </span></div><p><div class=verse-container id=vv15:6.4><span>aṭṭhaṅgasusamāgataṁ. </span></div><p><div class=verse-container id=vv15:7.1><span>Uposathaṁ upavasissaṁ, </span></div><p><div class=verse-container id=vv15:7.2><span>sadā sīlesu saṁvutā; </span></div><p><div class=verse-container id=vv15:7.3><span>Saññamā saṁvibhāgā ca, </span></div><p><div class=verse-container id=vv15:7.4><span>vimānaṁ āvasāmahaṁ. </span></div><p><div class=verse-container id=vv15:8.1><span>Pāṇātipātā viratā, </span></div><p><div class=verse-container id=vv15:8.2><span>musāvādā ca saññatā; </span></div><p><div class=verse-container id=vv15:8.3><span>Theyyā ca aticārā ca, </span></div><p><div class=verse-container id=vv15:8.4><span>majjapānā ca ārakā. </span></div><p><div class=verse-container id=vv15:9.1><span>Pañcasikkhāpade ratā, </span></div><p><div class=verse-container id=vv15:9.2><span>ariyasaccāna kovidā; </span></div><p><div class=verse-container id=vv15:9.3><span>Upāsikā cakkhumato, </span></div><p><div class=verse-container id=vv15:9.4><span>gotamassa yasassino. </span></div><p><div class=verse-container id=vv15:10.1><span>Sāhaṁ sakena sīlena, </span></div><p><div class=verse-container id=vv15:10.2><span>yasasā ca yasassinī; </span></div><p><div class=verse-container id=vv15:10.3><span>Anubhomi sakaṁ puññaṁ, </span></div><p><div class=verse-container id=vv15:10.4><span>sukhitā camhināmayā. </span></div><p><div class=verse-container id=vv15:11.1><span>Tena metādiso vaṇṇo, </span></div><p><div class=verse-container id=vv15:11.2><span>tena me idha mijjhati; </span></div><p><div class=verse-container id=vv15:11.3><span>Uppajjanti ca me bhogā, </span></div><p><div class=verse-container id=vv15:11.4><span>ye keci manaso piyā. </span></div><p><div class=verse-container id=vv15:12.1><span>Akkhāmi te bhikkhu mahānubhāva, </span></div><p><div class=verse-container id=vv15:12.2><span>Manussabhūtā yamahaṁ akāsiṁ; </span></div><p><div class=verse-container id=vv15:12.3><span>Tenamhi evaṁ jalitānubhāvā, </span></div><p><div class=verse-container id=vv15:12.4><span>Vaṇṇo ca me sabbadisā pabhāsatīti. </span></div><p><div class=verse-container id=vv15:13.1><span>Mama ca, bhante, vacanena bhagavato pāde sirasā vandeyyāsi—</span></div><p><div class=verse-container id=vv15:13.2><span>‘uttarā nāma, bhante, upāsikā bhagavato pāde sirasā vandatī’ti. </span></div><p><div class=verse-container id=vv15:13.3><span>Anacchariyaṁ kho panetaṁ, bhante, yaṁ maṁ bhagavā aññatarasmiṁ sāmaññaphale byākareyya, taṁ bhagavā sakadāgāmiphale byākāsī”ti. </span></div><p><div class=verse-container id=vv15:14.1><span>Uttarāvimānaṁ pannarasamaṁ. </span></div><div class=flex-between><a href=/canon/en/pli/ms/sutta/kn/vv/vv0014.html>Previous</a><a href=/canon/en/pli/ms/sutta/kn/vv/vv0016.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>