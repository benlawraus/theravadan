<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0014.html>Previous</a><a href=/canon/en/pli/ms/sutta/kn/vv/vv0016.html>Next</a></div><p id=vv15:0.1><span class=root>Vimānavatthu </span><br><p id=vv15:0.2><span class=root>Itthivimāna </span><br><p id=vv15:0.3><span class=root>Pīṭhavagga </span><br><p id=vv15:0.4><span class="root big-bold">15. Uttarāvimānavatthu </span><br><p id=vv15:1.1><span class=root>“Abhikkantena vaṇṇena, </span><br><p id=vv15:1.2><span class=root>yā tvaṁ tiṭṭhasi devate; </span><br><p id=vv15:1.3><span class=root>Obhāsentī disā sabbā, </span><br><p id=vv15:1.4><span class=root>osadhī viya tārakā. </span><br><p id=vv15:2.1><span class=root>Kena tetādiso vaṇṇo, </span><br><p id=vv15:2.2><span class=root>kena te idha mijjhati; </span><br><p id=vv15:2.3><span class=root>Uppajjanti ca te bhogā, </span><br><p id=vv15:2.4><span class=root>ye keci manaso piyā. </span><br><p id=vv15:3.1><span class=root>Pucchāmi taṁ devi mahānubhāve, </span><br><p id=vv15:3.2><span class=root>Manussabhūtā kimakāsi puññaṁ; </span><br><p id=vv15:3.3><span class=root>Kenāsi evaṁ jalitānubhāvā, </span><br><p id=vv15:3.4><span class=root>Vaṇṇo ca te sabbadisā pabhāsatī”ti. </span><br><p id=vv15:4.1><span class=root>Sā devatā attamanā, </span><br><p id=vv15:4.2><span class=root>moggallānena pucchitā; </span><br><p id=vv15:4.3><span class=root>Pañhaṁ puṭṭhā viyākāsi, </span><br><p id=vv15:4.4><span class=root>yassa kammassidaṁ phalaṁ. </span><br><p id=vv15:5.1><span class=root>“Issā ca maccheramatho paḷāso, </span><br><p id=vv15:5.2><span class=root>Nāhosi mayhaṁ gharamāvasantiyā; </span><br><p id=vv15:5.3><span class=root>Akkodhanā bhattu vasānuvattinī, </span><br><p id=vv15:5.4><span class=root>Uposathe niccahamappamattā. </span><br><p id=vv15:6.1><span class=root>Cātuddasiṁ pañcadasiṁ, </span><br><p id=vv15:6.2><span class=root>yā ca pakkhassa aṭṭhamī; </span><br><p id=vv15:6.3><span class=root>Pāṭihāriyapakkhañca, </span><br><p id=vv15:6.4><span class=root>aṭṭhaṅgasusamāgataṁ. </span><br><p id=vv15:7.1><span class=root>Uposathaṁ upavasissaṁ, </span><br><p id=vv15:7.2><span class=root>sadā sīlesu saṁvutā; </span><br><p id=vv15:7.3><span class=root>Saññamā saṁvibhāgā ca, </span><br><p id=vv15:7.4><span class=root>vimānaṁ āvasāmahaṁ. </span><br><p id=vv15:8.1><span class=root>Pāṇātipātā viratā, </span><br><p id=vv15:8.2><span class=root>musāvādā ca saññatā; </span><br><p id=vv15:8.3><span class=root>Theyyā ca aticārā ca, </span><br><p id=vv15:8.4><span class=root>majjapānā ca ārakā. </span><br><p id=vv15:9.1><span class=root>Pañcasikkhāpade ratā, </span><br><p id=vv15:9.2><span class=root>ariyasaccāna kovidā; </span><br><p id=vv15:9.3><span class=root>Upāsikā cakkhumato, </span><br><p id=vv15:9.4><span class=root>gotamassa yasassino. </span><br><p id=vv15:10.1><span class=root>Sāhaṁ sakena sīlena, </span><br><p id=vv15:10.2><span class=root>yasasā ca yasassinī; </span><br><p id=vv15:10.3><span class=root>Anubhomi sakaṁ puññaṁ, </span><br><p id=vv15:10.4><span class=root>sukhitā camhināmayā. </span><br><p id=vv15:11.1><span class=root>Tena metādiso vaṇṇo, </span><br><p id=vv15:11.2><span class=root>tena me idha mijjhati; </span><br><p id=vv15:11.3><span class=root>Uppajjanti ca me bhogā, </span><br><p id=vv15:11.4><span class=root>ye keci manaso piyā. </span><br><p id=vv15:12.1><span class=root>Akkhāmi te bhikkhu mahānubhāva, </span><br><p id=vv15:12.2><span class=root>Manussabhūtā yamahaṁ akāsiṁ; </span><br><p id=vv15:12.3><span class=root>Tenamhi evaṁ jalitānubhāvā, </span><br><p id=vv15:12.4><span class=root>Vaṇṇo ca me sabbadisā pabhāsatīti. </span><br><p id=vv15:13.1><span class=root>Mama ca, bhante, vacanena bhagavato pāde sirasā vandeyyāsi—</span><br><p id=vv15:13.2><span class=root>‘uttarā nāma, bhante, upāsikā bhagavato pāde sirasā vandatī’ti. </span><br><p id=vv15:13.3><span class=root>Anacchariyaṁ kho panetaṁ, bhante, yaṁ maṁ bhagavā aññatarasmiṁ sāmaññaphale byākareyya, taṁ bhagavā sakadāgāmiphale byākāsī”ti. </span><br><p id=vv15:14.1><span class=root>Uttarāvimānaṁ pannarasamaṁ. </span><br></main><footer class="container footer"><small><a href=/about>Contact info</a></small></footer>