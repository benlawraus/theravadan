<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0043.html>Previous</a><a href=/canon/en/pli/ms/sutta/kn/vv/vv0045.html>Next</a></div><p id=vv44:0.1><span class=root>Vimānavatthu </span><br><p id=vv44:0.2><span class=root>Itthivimāna </span><br><p id=vv44:0.3><span class=root>Mañjiṭṭhakavagga </span><br><p id=vv44:0.4><span class="root big-bold">6. Vihāravimānavatthu </span><br><p id=vv44:1.1><span class=root>“Abhikkantena vaṇṇena, </span><br><p id=vv44:1.2><span class=root>…pe… </span><br><p id=vv44:1.3><span class=root>osadhī viya tārakā. </span><br><p id=vv44:2.1><span class=root>Tassā te naccamānāya, </span><br><p id=vv44:2.2><span class=root>aṅgamaṅgehi sabbaso; </span><br><p id=vv44:2.3><span class=root>Dibbā saddā niccharanti, </span><br><p id=vv44:2.4><span class=root>savanīyā manoramā. </span><br><p id=vv44:3.1><span class=root>Tassā te naccamānāya, </span><br><p id=vv44:3.2><span class=root>aṅgamaṅgehi sabbaso; </span><br><p id=vv44:3.3><span class=root>Dibbā gandhā pavāyanti, </span><br><p id=vv44:3.4><span class=root>sucigandhā manoramā. </span><br><p id=vv44:4.1><span class=root>Vivattamānā kāyena, </span><br><p id=vv44:4.2><span class=root>yā veṇīsu piḷandhanā; </span><br><p id=vv44:4.3><span class=root>Tesaṁ suyyati nigghoso, </span><br><p id=vv44:4.4><span class=root>tūriye pañcaṅgike yathā. </span><br><p id=vv44:5.1><span class=root>Vaṭaṁsakā vātadhutā, </span><br><p id=vv44:5.2><span class=root>vātena sampakampitā; </span><br><p id=vv44:5.3><span class=root>Tesaṁ suyyati nigghoso, </span><br><p id=vv44:5.4><span class=root>tūriye pañcaṅgike yathā. </span><br><p id=vv44:6.1><span class=root>Yāpi te sirasmiṁ mālā, </span><br><p id=vv44:6.2><span class=root>sucigandhā manoramā; </span><br><p id=vv44:6.3><span class=root>Vāti gandho disā sabbā, </span><br><p id=vv44:6.4><span class=root>rukkho mañjūsako yathā. </span><br><p id=vv44:7.1><span class=root>Ghāyase taṁ sucigandhaṁ, </span><br><p id=vv44:7.2><span class=root>rūpaṁ passasi amānusaṁ; </span><br><p id=vv44:7.3><span class=root>Devate pucchitācikkha, </span><br><p id=vv44:7.4><span class=root>kissa kammassidaṁ phalan”ti. </span><br><p id=vv44:8.1><span class=root>“Sāvatthiyaṁ mayhaṁ sakhī bhadante, </span><br><p id=vv44:8.2><span class=root>Saṅghassa kāresi mahāvihāraṁ; </span><br><p id=vv44:8.3><span class=root>Tatthappasannā ahamānumodiṁ, </span><br><p id=vv44:8.4><span class=root>Disvā agārañca piyañca metaṁ. </span><br><p id=vv44:9.1><span class=root>Tāyeva me suddhanumodanāya, </span><br><p id=vv44:9.2><span class=root>Laddhaṁ vimānabbhutadassaneyyaṁ; </span><br><p id=vv44:9.3><span class=root>Samantato soḷasayojanāni, </span><br><p id=vv44:9.4><span class=root>Vehāyasaṁ gacchati iddhiyā mama. </span><br><p id=vv44:10.1><span class=root>Kūṭāgārā nivesā me, </span><br><p id=vv44:10.2><span class=root>vibhattā bhāgaso mitā; </span><br><p id=vv44:10.3><span class=root>Daddallamānā ābhanti, </span><br><p id=vv44:10.4><span class=root>samantā satayojanaṁ. </span><br><p id=vv44:11.1><span class=root>Pokkharañño ca me ettha, </span><br><p id=vv44:11.2><span class=root>puthulomanisevitā; </span><br><p id=vv44:11.3><span class=root>Acchodakā vippasannā, </span><br><p id=vv44:11.4><span class=root>soṇṇavālukasanthatā. </span><br><p id=vv44:12.1><span class=root>Nānāpadumasañchannā, </span><br><p id=vv44:12.2><span class=root>puṇḍarīkasamotatā; </span><br><p id=vv44:12.3><span class=root>Surabhī sampavāyanti, </span><br><p id=vv44:12.4><span class=root>manuññā māluteritā. </span><br><p id=vv44:13.1><span class=root>Jambuyo panasā tālā, </span><br><p id=vv44:13.2><span class=root>nāḷikeravanāni ca; </span><br><p id=vv44:13.3><span class=root>Antonivesane jātā, </span><br><p id=vv44:13.4><span class=root>nānārukkhā aropimā. </span><br><p id=vv44:14.1><span class=root>Nānātūriyasaṅghuṭṭhaṁ, </span><br><p id=vv44:14.2><span class=root>accharāgaṇaghositaṁ; </span><br><p id=vv44:14.3><span class=root>Yopi maṁ supine passe, </span><br><p id=vv44:14.4><span class=root>sopi vitto siyā naro. </span><br><p id=vv44:15.1><span class=root>Etādisaṁ abbhutadassaneyyaṁ, </span><br><p id=vv44:15.2><span class=root>Vimānaṁ sabbasopabhaṁ; </span><br><p id=vv44:15.3><span class=root>Mama kammehi nibbattaṁ, </span><br><p id=vv44:15.4><span class=root>Alaṁ puññāni kātave”ti. </span><br><p id=vv44:16.1><span class=root>“Tāyeva te suddhanumodanāya, </span><br><p id=vv44:16.2><span class=root>Laddhaṁ vimānabbhutadassaneyyaṁ; </span><br><p id=vv44:16.3><span class=root>Yā ceva sā dānamadāsi nārī, </span><br><p id=vv44:16.4><span class=root>Tassā gatiṁ brūhi kuhiṁ uppannā sā”ti. </span><br><p id=vv44:17.1><span class=root>“Yā sā ahu mayhaṁ sakhī bhadante, </span><br><p id=vv44:17.2><span class=root>Saṅghassa kāresi mahāvihāraṁ; </span><br><p id=vv44:17.3><span class=root>Viññātadhammā sā adāsi dānaṁ, </span><br><p id=vv44:17.4><span class=root>Uppannā nimmānaratīsu devesu. </span><br><p id=vv44:18.1><span class=root>Pajāpatī tassa sunimmitassa, </span><br><p id=vv44:18.2><span class=root>Acintiyā kammavipākā tassā; </span><br><p id=vv44:18.3><span class=root>Yametaṁ pucchasi kuhiṁ uppannā sāti, </span><br><p id=vv44:18.4><span class=root>Taṁ te viyākāsiṁ anaññathā ahaṁ. </span><br><p id=vv44:19.1><span class=root>Tenahaññepi samādapetha, </span><br><p id=vv44:19.2><span class=root>Saṅghassa dānāni dadātha vittā; </span><br><p id=vv44:19.3><span class=root>Dhammañca suṇātha pasannamānasā, </span><br><p id=vv44:19.4><span class=root>Sudullabho laddho manussalābho. </span><br><p id=vv44:20.1><span class=root>Yaṁ maggaṁ maggādhipatī adesayi, </span><br><p id=vv44:20.2><span class=root>Brahmassaro kañcanasannibhattaco; </span><br><p id=vv44:20.3><span class=root>Saṅghassa dānāni dadātha vittā, </span><br><p id=vv44:20.4><span class=root>Mahapphalā yattha bhavanti dakkhiṇā. </span><br><p id=vv44:21.1><span class=root>Ye puggalā aṭṭha sataṁ pasatthā, </span><br><p id=vv44:21.2><span class=root>Cattāri etāni yugāni honti; </span><br><p id=vv44:21.3><span class=root>Te dakkhiṇeyyā sugatassa sāvakā, </span><br><p id=vv44:21.4><span class=root>Etesu dinnāni mahapphalāni. </span><br><p id=vv44:22.1><span class=root>Cattāro ca paṭipannā, </span><br><p id=vv44:22.2><span class=root>cattāro ca phale ṭhitā; </span><br><p id=vv44:22.3><span class=root>Esa saṅgho ujubhūto, </span><br><p id=vv44:22.4><span class=root>paññāsīlasamāhito. </span><br><p id=vv44:23.1><span class=root>Yajamānānaṁ manussānaṁ, </span><br><p id=vv44:23.2><span class=root>puññapekkhāna pāṇinaṁ; </span><br><p id=vv44:23.3><span class=root>Karotaṁ opadhikaṁ puññaṁ, </span><br><p id=vv44:23.4><span class=root>saṅghe dinnaṁ mahapphalaṁ. </span><br><p id=vv44:24.1><span class=root>Eso hi saṅgho vipulo mahaggato, </span><br><p id=vv44:24.2><span class=root>Esappameyyo udadhīva sāgaro; </span><br><p id=vv44:24.3><span class=root>Etehi seṭṭhā naravīrasāvakā, </span><br><p id=vv44:24.4><span class=root>Pabhaṅkarā dhammamudīrayanti. </span><br><p id=vv44:25.1><span class=root>Tesaṁ sudinnaṁ suhutaṁ suyiṭṭhaṁ, </span><br><p id=vv44:25.2><span class=root>Ye saṅghamuddissa dadanti dānaṁ; </span><br><p id=vv44:25.3><span class=root>Sā dakkhiṇā saṅghagatā patiṭṭhitā, </span><br><p id=vv44:25.4><span class=root>Mahapphalā lokavidūna vaṇṇitā. </span><br><p id=vv44:26.1><span class=root>Etādisaṁ yaññamanussarantā, </span><br><p id=vv44:26.2><span class=root>Ye vedajātā vicaranti loke; </span><br><p id=vv44:26.3><span class=root>Vineyya maccheramalaṁ samūlaṁ, </span><br><p id=vv44:26.4><span class=root>Aninditā saggamupenti ṭhānan”ti. </span><br><p id=vv44:27.1><span class=root>Vihāravimānaṁ chaṭṭhaṁ. </span><br><p id=vv44:27.2><span class=root>Bhāṇavāraṁ dutiyaṁ. </span><br></main><footer class="container footer"><small><a href=/about/>Contact info</a></small></footer>