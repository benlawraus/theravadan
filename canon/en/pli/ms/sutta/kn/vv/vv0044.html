<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0043.html>Previous</a><a href=/canon/en/pli/ms/sutta/kn/vv/vv0045.html>Next</a></div><p><div class=verse-container id=vv44:0.1><span>Vimānavatthu </span></div><p><div class=verse-container id=vv44:0.2><span>Itthivimāna </span></div><p><div class=verse-container id=vv44:0.3><span>Mañjiṭṭhakavagga </span></div><p><div class=verse-container id=vv44:0.4><span class=big-bold>6. Vihāravimānavatthu </span></div><p><div class=verse-container id=vv44:1.1><span>“Abhikkantena vaṇṇena, </span></div><p><div class=verse-container id=vv44:1.2><span>…pe… </span></div><p><div class=verse-container id=vv44:1.3><span>osadhī viya tārakā. </span></div><p><div class=verse-container id=vv44:2.1><span>Tassā te naccamānāya, </span></div><p><div class=verse-container id=vv44:2.2><span>aṅgamaṅgehi sabbaso; </span></div><p><div class=verse-container id=vv44:2.3><span>Dibbā saddā niccharanti, </span></div><p><div class=verse-container id=vv44:2.4><span>savanīyā manoramā. </span></div><p><div class=verse-container id=vv44:3.1><span>Tassā te naccamānāya, </span></div><p><div class=verse-container id=vv44:3.2><span>aṅgamaṅgehi sabbaso; </span></div><p><div class=verse-container id=vv44:3.3><span>Dibbā gandhā pavāyanti, </span></div><p><div class=verse-container id=vv44:3.4><span>sucigandhā manoramā. </span></div><p><div class=verse-container id=vv44:4.1><span>Vivattamānā kāyena, </span></div><p><div class=verse-container id=vv44:4.2><span>yā veṇīsu piḷandhanā; </span></div><p><div class=verse-container id=vv44:4.3><span>Tesaṁ suyyati nigghoso, </span></div><p><div class=verse-container id=vv44:4.4><span>tūriye pañcaṅgike yathā. </span></div><p><div class=verse-container id=vv44:5.1><span>Vaṭaṁsakā vātadhutā, </span></div><p><div class=verse-container id=vv44:5.2><span>vātena sampakampitā; </span></div><p><div class=verse-container id=vv44:5.3><span>Tesaṁ suyyati nigghoso, </span></div><p><div class=verse-container id=vv44:5.4><span>tūriye pañcaṅgike yathā. </span></div><p><div class=verse-container id=vv44:6.1><span>Yāpi te sirasmiṁ mālā, </span></div><p><div class=verse-container id=vv44:6.2><span>sucigandhā manoramā; </span></div><p><div class=verse-container id=vv44:6.3><span>Vāti gandho disā sabbā, </span></div><p><div class=verse-container id=vv44:6.4><span>rukkho mañjūsako yathā. </span></div><p><div class=verse-container id=vv44:7.1><span>Ghāyase taṁ sucigandhaṁ, </span></div><p><div class=verse-container id=vv44:7.2><span>rūpaṁ passasi amānusaṁ; </span></div><p><div class=verse-container id=vv44:7.3><span>Devate pucchitācikkha, </span></div><p><div class=verse-container id=vv44:7.4><span>kissa kammassidaṁ phalan”ti. </span></div><p><div class=verse-container id=vv44:8.1><span>“Sāvatthiyaṁ mayhaṁ sakhī bhadante, </span></div><p><div class=verse-container id=vv44:8.2><span>Saṅghassa kāresi mahāvihāraṁ; </span></div><p><div class=verse-container id=vv44:8.3><span>Tatthappasannā ahamānumodiṁ, </span></div><p><div class=verse-container id=vv44:8.4><span>Disvā agārañca piyañca metaṁ. </span></div><p><div class=verse-container id=vv44:9.1><span>Tāyeva me suddhanumodanāya, </span></div><p><div class=verse-container id=vv44:9.2><span>Laddhaṁ vimānabbhutadassaneyyaṁ; </span></div><p><div class=verse-container id=vv44:9.3><span>Samantato soḷasayojanāni, </span></div><p><div class=verse-container id=vv44:9.4><span>Vehāyasaṁ gacchati iddhiyā mama. </span></div><p><div class=verse-container id=vv44:10.1><span>Kūṭāgārā nivesā me, </span></div><p><div class=verse-container id=vv44:10.2><span>vibhattā bhāgaso mitā; </span></div><p><div class=verse-container id=vv44:10.3><span>Daddallamānā ābhanti, </span></div><p><div class=verse-container id=vv44:10.4><span>samantā satayojanaṁ. </span></div><p><div class=verse-container id=vv44:11.1><span>Pokkharañño ca me ettha, </span></div><p><div class=verse-container id=vv44:11.2><span>puthulomanisevitā; </span></div><p><div class=verse-container id=vv44:11.3><span>Acchodakā vippasannā, </span></div><p><div class=verse-container id=vv44:11.4><span>soṇṇavālukasanthatā. </span></div><p><div class=verse-container id=vv44:12.1><span>Nānāpadumasañchannā, </span></div><p><div class=verse-container id=vv44:12.2><span>puṇḍarīkasamotatā; </span></div><p><div class=verse-container id=vv44:12.3><span>Surabhī sampavāyanti, </span></div><p><div class=verse-container id=vv44:12.4><span>manuññā māluteritā. </span></div><p><div class=verse-container id=vv44:13.1><span>Jambuyo panasā tālā, </span></div><p><div class=verse-container id=vv44:13.2><span>nāḷikeravanāni ca; </span></div><p><div class=verse-container id=vv44:13.3><span>Antonivesane jātā, </span></div><p><div class=verse-container id=vv44:13.4><span>nānārukkhā aropimā. </span></div><p><div class=verse-container id=vv44:14.1><span>Nānātūriyasaṅghuṭṭhaṁ, </span></div><p><div class=verse-container id=vv44:14.2><span>accharāgaṇaghositaṁ; </span></div><p><div class=verse-container id=vv44:14.3><span>Yopi maṁ supine passe, </span></div><p><div class=verse-container id=vv44:14.4><span>sopi vitto siyā naro. </span></div><p><div class=verse-container id=vv44:15.1><span>Etādisaṁ abbhutadassaneyyaṁ, </span></div><p><div class=verse-container id=vv44:15.2><span>Vimānaṁ sabbasopabhaṁ; </span></div><p><div class=verse-container id=vv44:15.3><span>Mama kammehi nibbattaṁ, </span></div><p><div class=verse-container id=vv44:15.4><span>Alaṁ puññāni kātave”ti. </span></div><p><div class=verse-container id=vv44:16.1><span>“Tāyeva te suddhanumodanāya, </span></div><p><div class=verse-container id=vv44:16.2><span>Laddhaṁ vimānabbhutadassaneyyaṁ; </span></div><p><div class=verse-container id=vv44:16.3><span>Yā ceva sā dānamadāsi nārī, </span></div><p><div class=verse-container id=vv44:16.4><span>Tassā gatiṁ brūhi kuhiṁ uppannā sā”ti. </span></div><p><div class=verse-container id=vv44:17.1><span>“Yā sā ahu mayhaṁ sakhī bhadante, </span></div><p><div class=verse-container id=vv44:17.2><span>Saṅghassa kāresi mahāvihāraṁ; </span></div><p><div class=verse-container id=vv44:17.3><span>Viññātadhammā sā adāsi dānaṁ, </span></div><p><div class=verse-container id=vv44:17.4><span>Uppannā nimmānaratīsu devesu. </span></div><p><div class=verse-container id=vv44:18.1><span>Pajāpatī tassa sunimmitassa, </span></div><p><div class=verse-container id=vv44:18.2><span>Acintiyā kammavipākā tassā; </span></div><p><div class=verse-container id=vv44:18.3><span>Yametaṁ pucchasi kuhiṁ uppannā sāti, </span></div><p><div class=verse-container id=vv44:18.4><span>Taṁ te viyākāsiṁ anaññathā ahaṁ. </span></div><p><div class=verse-container id=vv44:19.1><span>Tenahaññepi samādapetha, </span></div><p><div class=verse-container id=vv44:19.2><span>Saṅghassa dānāni dadātha vittā; </span></div><p><div class=verse-container id=vv44:19.3><span>Dhammañca suṇātha pasannamānasā, </span></div><p><div class=verse-container id=vv44:19.4><span>Sudullabho laddho manussalābho. </span></div><p><div class=verse-container id=vv44:20.1><span>Yaṁ maggaṁ maggādhipatī adesayi, </span></div><p><div class=verse-container id=vv44:20.2><span>Brahmassaro kañcanasannibhattaco; </span></div><p><div class=verse-container id=vv44:20.3><span>Saṅghassa dānāni dadātha vittā, </span></div><p><div class=verse-container id=vv44:20.4><span>Mahapphalā yattha bhavanti dakkhiṇā. </span></div><p><div class=verse-container id=vv44:21.1><span>Ye puggalā aṭṭha sataṁ pasatthā, </span></div><p><div class=verse-container id=vv44:21.2><span>Cattāri etāni yugāni honti; </span></div><p><div class=verse-container id=vv44:21.3><span>Te dakkhiṇeyyā sugatassa sāvakā, </span></div><p><div class=verse-container id=vv44:21.4><span>Etesu dinnāni mahapphalāni. </span></div><p><div class=verse-container id=vv44:22.1><span>Cattāro ca paṭipannā, </span></div><p><div class=verse-container id=vv44:22.2><span>cattāro ca phale ṭhitā; </span></div><p><div class=verse-container id=vv44:22.3><span>Esa saṅgho ujubhūto, </span></div><p><div class=verse-container id=vv44:22.4><span>paññāsīlasamāhito. </span></div><p><div class=verse-container id=vv44:23.1><span>Yajamānānaṁ manussānaṁ, </span></div><p><div class=verse-container id=vv44:23.2><span>puññapekkhāna pāṇinaṁ; </span></div><p><div class=verse-container id=vv44:23.3><span>Karotaṁ opadhikaṁ puññaṁ, </span></div><p><div class=verse-container id=vv44:23.4><span>saṅghe dinnaṁ mahapphalaṁ. </span></div><p><div class=verse-container id=vv44:24.1><span>Eso hi saṅgho vipulo mahaggato, </span></div><p><div class=verse-container id=vv44:24.2><span>Esappameyyo udadhīva sāgaro; </span></div><p><div class=verse-container id=vv44:24.3><span>Etehi seṭṭhā naravīrasāvakā, </span></div><p><div class=verse-container id=vv44:24.4><span>Pabhaṅkarā dhammamudīrayanti. </span></div><p><div class=verse-container id=vv44:25.1><span>Tesaṁ sudinnaṁ suhutaṁ suyiṭṭhaṁ, </span></div><p><div class=verse-container id=vv44:25.2><span>Ye saṅghamuddissa dadanti dānaṁ; </span></div><p><div class=verse-container id=vv44:25.3><span>Sā dakkhiṇā saṅghagatā patiṭṭhitā, </span></div><p><div class=verse-container id=vv44:25.4><span>Mahapphalā lokavidūna vaṇṇitā. </span></div><p><div class=verse-container id=vv44:26.1><span>Etādisaṁ yaññamanussarantā, </span></div><p><div class=verse-container id=vv44:26.2><span>Ye vedajātā vicaranti loke; </span></div><p><div class=verse-container id=vv44:26.3><span>Vineyya maccheramalaṁ samūlaṁ, </span></div><p><div class=verse-container id=vv44:26.4><span>Aninditā saggamupenti ṭhānan”ti. </span></div><p><div class=verse-container id=vv44:27.1><span>Vihāravimānaṁ chaṭṭhaṁ. </span></div><p><div class=verse-container id=vv44:27.2><span>Bhāṇavāraṁ dutiyaṁ. </span></div><div class=flex-between><a href=/canon/en/pli/ms/sutta/kn/vv/vv0043.html>Previous</a><a href=/canon/en/pli/ms/sutta/kn/vv/vv0045.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>