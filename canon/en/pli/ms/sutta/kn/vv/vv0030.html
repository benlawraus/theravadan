<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0029.html>Previous</a><a href=/canon/en/pli/ms/sutta/kn/vv/vv0031.html>Next</a></div><p id=vv30:0.1><span class=root>Vimānavatthu </span><br><p id=vv30:0.2><span class=root>Itthivimāna </span><br><p id=vv30:0.3><span class=root>Pāricchattakavagga </span><br><p id=vv30:0.4><span class="root big-bold">2. Ucchudāyikāvimānavatthu </span><br><p id=vv30:1.1><span class=root>“Obhāsayitvā pathaviṁ sadevakaṁ, </span><br><p id=vv30:1.2><span class=root>Atirocasi candimasūriyā viya; </span><br><p id=vv30:1.3><span class=root>Siriyā ca vaṇṇena yasena tejasā, </span><br><p id=vv30:1.4><span class=root>Brahmāva deve tidase sahindake. </span><br><p id=vv30:2.1><span class=root>Pucchāmi taṁ uppalamāladhārinī, </span><br><p id=vv30:2.2><span class=root>Āveḷinī kañcanasannibhattace; </span><br><p id=vv30:2.3><span class=root>Alaṅkate uttamavatthadhārinī, </span><br><p id=vv30:2.4><span class=root>Kā tvaṁ subhe devate vandase mamaṁ. </span><br><p id=vv30:3.1><span class=root>Kiṁ tvaṁ pure kammamakāsi attanā, </span><br><p id=vv30:3.2><span class=root>Manussabhūtā purimāya jātiyā; </span><br><p id=vv30:3.3><span class=root>Dānaṁ suciṇṇaṁ atha sīlasaṁyamaṁ, </span><br><p id=vv30:3.4><span class=root>Kenūpapannā sugatiṁ yasassinī; </span><br><p id=vv30:3.5><span class=root>Devate pucchitācikkha, </span><br><p id=vv30:3.6><span class=root>Kissa kammassidaṁ phalan”ti. </span><br><p id=vv30:4.1><span class=root>“Idāni bhante imameva gāmaṁ, </span><br><p id=vv30:4.2><span class=root>Piṇḍāya amhākaṁ gharaṁ upāgami; </span><br><p id=vv30:4.3><span class=root>Tato te ucchussa adāsi khaṇḍikaṁ, </span><br><p id=vv30:4.4><span class=root>Pasannacittā atulāya pītiyā. </span><br><p id=vv30:5.1><span class=root>Sassu ca pacchā anuyuñjate mamaṁ, </span><br><p id=vv30:5.2><span class=root>Kahaṁ nu ucchuṁ vadhuke avākiri; </span><br><p id=vv30:5.3><span class=root>Na chaḍḍitaṁ no pana khāditaṁ mayā, </span><br><p id=vv30:5.4><span class=root>Santassa bhikkhussa sayaṁ adāsahaṁ. </span><br><p id=vv30:6.1><span class=root>Tuyhaṁ nvidaṁ issariyaṁ atho mama, </span><br><p id=vv30:6.2><span class=root>Itissā sassu paribhāsate mamaṁ; </span><br><p id=vv30:6.3><span class=root>Pīṭhaṁ gahetvā pahāraṁ adāsi me, </span><br><p id=vv30:6.4><span class=root>Tato cutā kālakatāmhi devatā. </span><br><p id=vv30:7.1><span class=root>Tadeva kammaṁ kusalaṁ kataṁ mayā, </span><br><p id=vv30:7.2><span class=root>Sukhañca kammaṁ anubhomi attanā; </span><br><p id=vv30:7.3><span class=root>Devehi saddhiṁ paricārayāmahaṁ, </span><br><p id=vv30:7.4><span class=root>Modāmahaṁ kāmaguṇehi pañcahi. </span><br><p id=vv30:8.1><span class=root>Tadeva kammaṁ kusalaṁ kataṁ mayā, </span><br><p id=vv30:8.2><span class=root>Sukhañca kammaṁ anubhomi attanā; </span><br><p id=vv30:8.3><span class=root>Devindaguttā tidasehi rakkhitā, </span><br><p id=vv30:8.4><span class=root>Samappitā kāmaguṇehi pañcahi. </span><br><p id=vv30:9.1><span class=root>Etādisaṁ puññaphalaṁ anappakaṁ, </span><br><p id=vv30:9.2><span class=root>Mahāvipākā mama ucchudakkhiṇā; </span><br><p id=vv30:9.3><span class=root>Devehi saddhiṁ paricārayāmahaṁ, </span><br><p id=vv30:9.4><span class=root>Modāmahaṁ kāmaguṇehi pañcahi. </span><br><p id=vv30:10.1><span class=root>Etādisaṁ puññaphalaṁ anappakaṁ, </span><br><p id=vv30:10.2><span class=root>Mahājutikā mama ucchudakkhiṇā; </span><br><p id=vv30:10.3><span class=root>Devindaguttā tidasehi rakkhitā, </span><br><p id=vv30:10.4><span class=root>Sahassanettoriva nandane vane. </span><br><p id=vv30:11.1><span class=root>Tuvañca bhante anukampakaṁ viduṁ, </span><br><p id=vv30:11.2><span class=root>Upecca vandiṁ kusalañca pucchisaṁ; </span><br><p id=vv30:11.3><span class=root>Tato te ucchussa adāsi khaṇḍikaṁ, </span><br><p id=vv30:11.4><span class=root>Pasannacittā atulāya pītiyā”ti. </span><br><p id=vv30:12.1><span class=root>Ucchudāyikāvimānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>