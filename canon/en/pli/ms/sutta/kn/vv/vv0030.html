<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0029.html>Previous</a><a href=/canon/en/pli/ms/sutta/kn/vv/vv0031.html>Next</a></div><p><div class=verse-container id=vv30:0.1><span>Vimānavatthu </span></div><p><div class=verse-container id=vv30:0.2><span>Itthivimāna </span></div><p><div class=verse-container id=vv30:0.3><span>Pāricchattakavagga </span></div><p><div class=verse-container id=vv30:0.4><span class=big-bold>2. Ucchudāyikāvimānavatthu </span></div><p><div class=verse-container id=vv30:1.1><span>“Obhāsayitvā pathaviṁ sadevakaṁ, </span></div><p><div class=verse-container id=vv30:1.2><span>Atirocasi candimasūriyā viya; </span></div><p><div class=verse-container id=vv30:1.3><span>Siriyā ca vaṇṇena yasena tejasā, </span></div><p><div class=verse-container id=vv30:1.4><span>Brahmāva deve tidase sahindake. </span></div><p><div class=verse-container id=vv30:2.1><span>Pucchāmi taṁ uppalamāladhārinī, </span></div><p><div class=verse-container id=vv30:2.2><span>Āveḷinī kañcanasannibhattace; </span></div><p><div class=verse-container id=vv30:2.3><span>Alaṅkate uttamavatthadhārinī, </span></div><p><div class=verse-container id=vv30:2.4><span>Kā tvaṁ subhe devate vandase mamaṁ. </span></div><p><div class=verse-container id=vv30:3.1><span>Kiṁ tvaṁ pure kammamakāsi attanā, </span></div><p><div class=verse-container id=vv30:3.2><span>Manussabhūtā purimāya jātiyā; </span></div><p><div class=verse-container id=vv30:3.3><span>Dānaṁ suciṇṇaṁ atha sīlasaṁyamaṁ, </span></div><p><div class=verse-container id=vv30:3.4><span>Kenūpapannā sugatiṁ yasassinī; </span></div><p><div class=verse-container id=vv30:3.5><span>Devate pucchitācikkha, </span></div><p><div class=verse-container id=vv30:3.6><span>Kissa kammassidaṁ phalan”ti. </span></div><p><div class=verse-container id=vv30:4.1><span>“Idāni bhante imameva gāmaṁ, </span></div><p><div class=verse-container id=vv30:4.2><span>Piṇḍāya amhākaṁ gharaṁ upāgami; </span></div><p><div class=verse-container id=vv30:4.3><span>Tato te ucchussa adāsi khaṇḍikaṁ, </span></div><p><div class=verse-container id=vv30:4.4><span>Pasannacittā atulāya pītiyā. </span></div><p><div class=verse-container id=vv30:5.1><span>Sassu ca pacchā anuyuñjate mamaṁ, </span></div><p><div class=verse-container id=vv30:5.2><span>Kahaṁ nu ucchuṁ vadhuke avākiri; </span></div><p><div class=verse-container id=vv30:5.3><span>Na chaḍḍitaṁ no pana khāditaṁ mayā, </span></div><p><div class=verse-container id=vv30:5.4><span>Santassa bhikkhussa sayaṁ adāsahaṁ. </span></div><p><div class=verse-container id=vv30:6.1><span>Tuyhaṁ nvidaṁ issariyaṁ atho mama, </span></div><p><div class=verse-container id=vv30:6.2><span>Itissā sassu paribhāsate mamaṁ; </span></div><p><div class=verse-container id=vv30:6.3><span>Pīṭhaṁ gahetvā pahāraṁ adāsi me, </span></div><p><div class=verse-container id=vv30:6.4><span>Tato cutā kālakatāmhi devatā. </span></div><p><div class=verse-container id=vv30:7.1><span>Tadeva kammaṁ kusalaṁ kataṁ mayā, </span></div><p><div class=verse-container id=vv30:7.2><span>Sukhañca kammaṁ anubhomi attanā; </span></div><p><div class=verse-container id=vv30:7.3><span>Devehi saddhiṁ paricārayāmahaṁ, </span></div><p><div class=verse-container id=vv30:7.4><span>Modāmahaṁ kāmaguṇehi pañcahi. </span></div><p><div class=verse-container id=vv30:8.1><span>Tadeva kammaṁ kusalaṁ kataṁ mayā, </span></div><p><div class=verse-container id=vv30:8.2><span>Sukhañca kammaṁ anubhomi attanā; </span></div><p><div class=verse-container id=vv30:8.3><span>Devindaguttā tidasehi rakkhitā, </span></div><p><div class=verse-container id=vv30:8.4><span>Samappitā kāmaguṇehi pañcahi. </span></div><p><div class=verse-container id=vv30:9.1><span>Etādisaṁ puññaphalaṁ anappakaṁ, </span></div><p><div class=verse-container id=vv30:9.2><span>Mahāvipākā mama ucchudakkhiṇā; </span></div><p><div class=verse-container id=vv30:9.3><span>Devehi saddhiṁ paricārayāmahaṁ, </span></div><p><div class=verse-container id=vv30:9.4><span>Modāmahaṁ kāmaguṇehi pañcahi. </span></div><p><div class=verse-container id=vv30:10.1><span>Etādisaṁ puññaphalaṁ anappakaṁ, </span></div><p><div class=verse-container id=vv30:10.2><span>Mahājutikā mama ucchudakkhiṇā; </span></div><p><div class=verse-container id=vv30:10.3><span>Devindaguttā tidasehi rakkhitā, </span></div><p><div class=verse-container id=vv30:10.4><span>Sahassanettoriva nandane vane. </span></div><p><div class=verse-container id=vv30:11.1><span>Tuvañca bhante anukampakaṁ viduṁ, </span></div><p><div class=verse-container id=vv30:11.2><span>Upecca vandiṁ kusalañca pucchisaṁ; </span></div><p><div class=verse-container id=vv30:11.3><span>Tato te ucchussa adāsi khaṇḍikaṁ, </span></div><p><div class=verse-container id=vv30:11.4><span>Pasannacittā atulāya pītiyā”ti. </span></div><p><div class=verse-container id=vv30:12.1><span>Ucchudāyikāvimānaṁ dutiyaṁ. </span></div><div class=flex-between><a href=/canon/en/pli/ms/sutta/kn/vv/vv0029.html>Previous</a><a href=/canon/en/pli/ms/sutta/kn/vv/vv0031.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>