<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0083.html>Previous</a><a href=/canon/en/pli/ms/sutta/kn/vv/vv0085.html>Next</a></div><p><div class=verse-container id=vv84:0.1><span>Vimānavatthu </span></div><p><div class=verse-container id=vv84:0.2><span>Purisavimāna </span></div><p><div class=verse-container id=vv84:0.3><span>Sunikkhittavagga </span></div><p><div class=verse-container id=vv84:0.4><span class=big-bold>10. Serīsakavimānavatthu </span></div><p><div class=verse-container id=vv84:1.1><span>“Suṇotha yakkhassa ca vāṇijāna ca, </span></div><p><div class=verse-container id=vv84:1.2><span>Samāgamo yattha tadā ahosi; </span></div><p><div class=verse-container id=vv84:1.3><span>Yathā kathaṁ itaritarena cāpi, </span></div><p><div class=verse-container id=vv84:1.4><span>Subhāsitaṁ tañca suṇātha sabbe. </span></div><p><div class=verse-container id=vv84:2.1><span>Yo so ahu rājā pāyāsi nāma, </span></div><p><div class=verse-container id=vv84:2.2><span>Bhummānaṁ sahabyagato yasassī; </span></div><p><div class=verse-container id=vv84:2.3><span>So modamānova sake vimāne, </span></div><p><div class=verse-container id=vv84:2.4><span>Amānuso mānuse ajjhabhāsī”ti. </span></div><p><div class=verse-container id=vv84:3.1><span>“Vaṅke araññe amanussaṭṭhāne, </span></div><p><div class=verse-container id=vv84:3.2><span>Kantāre appodake appabhakkhe; </span></div><p><div class=verse-container id=vv84:3.3><span>Suduggame vaṇṇupathassa majjhe, </span></div><p><div class=verse-container id=vv84:3.4><span>Vaṅkaṁ bhayā naṭṭhamanā manussā. </span></div><p><div class=verse-container id=vv84:4.1><span>Nayidha phalā mūlamayā ca santi, </span></div><p><div class=verse-container id=vv84:4.2><span>Upādānaṁ natthi kutodha bhakkho; </span></div><p><div class=verse-container id=vv84:4.3><span>Aññatra paṁsūhi ca vālukāhi ca, </span></div><p><div class=verse-container id=vv84:4.4><span>Tatāhi uṇhāhi ca dāruṇāhi ca. </span></div><p><div class=verse-container id=vv84:5.1><span>Ujjaṅgalaṁ tattamivaṁ kapālaṁ, </span></div><p><div class=verse-container id=vv84:5.2><span>Anāyasaṁ paralokena tulyaṁ; </span></div><p><div class=verse-container id=vv84:5.3><span>Luddānamāvāsamidaṁ purāṇaṁ, </span></div><p><div class=verse-container id=vv84:5.4><span>Bhūmippadeso abhisattarūpo. </span></div><p><div class=verse-container id=vv84:6.1><span>Atha tumhe kena vaṇṇena, </span></div><p><div class=verse-container id=vv84:6.2><span>Kimāsamānā imaṁ padesaṁ hi; </span></div><p><div class=verse-container id=vv84:6.3><span>Anupaviṭṭhā sahasā samecca, </span></div><p><div class=verse-container id=vv84:6.4><span>Lobhā bhayā atha vā sampamūḷhā”ti. </span></div><p><div class=verse-container id=vv84:7.1><span>“Magadhesu aṅgesu ca satthavāhā, </span></div><p><div class=verse-container id=vv84:7.2><span>Āropayitvā paṇiyaṁ puthuttaṁ; </span></div><p><div class=verse-container id=vv84:7.3><span>Te yāmase sindhusovīrabhūmiṁ, </span></div><p><div class=verse-container id=vv84:7.4><span>Dhanatthikā uddayaṁ patthayānā. </span></div><p><div class=verse-container id=vv84:8.1><span>Divā pipāsaṁ nadhivāsayantā, </span></div><p><div class=verse-container id=vv84:8.2><span>Yoggānukampañca samekkhamānā; </span></div><p><div class=verse-container id=vv84:8.3><span>Etena vegena āyāma sabbe, </span></div><p><div class=verse-container id=vv84:8.4><span>Rattiṁ maggaṁ paṭipannā vikāle. </span></div><p><div class=verse-container id=vv84:9.1><span>Te duppayātā aparaddhamaggā, </span></div><p><div class=verse-container id=vv84:9.2><span>Andhākulā vippanaṭṭhā araññe; </span></div><p><div class=verse-container id=vv84:9.3><span>Suduggame vaṇṇupathassa majjhe, </span></div><p><div class=verse-container id=vv84:9.4><span>Disaṁ na jānāma pamūḷhacittā. </span></div><p><div class=verse-container id=vv84:10.1><span>Idañca disvāna adiṭṭhapubbaṁ, </span></div><p><div class=verse-container id=vv84:10.2><span>Vimānaseṭṭhañca tavañca yakkha; </span></div><p><div class=verse-container id=vv84:10.3><span>Tatuttariṁ jīvitamāsamānā, </span></div><p><div class=verse-container id=vv84:10.4><span>Disvā patītā sumanā udaggā”ti. </span></div><p><div class=verse-container id=vv84:11.1><span>“Pāraṁ samuddassa imañca vaṇṇuṁ, </span></div><p><div class=verse-container id=vv84:11.2><span>Vettācaraṁ saṅkupathañca maggaṁ; </span></div><p><div class=verse-container id=vv84:11.3><span>Nadiyo pana pabbatānañca duggā, </span></div><p><div class=verse-container id=vv84:11.4><span>Puthuddisā gacchatha bhogahetu. </span></div><p><div class=verse-container id=vv84:12.1><span>Pakkhandiyāna vijitaṁ paresaṁ, </span></div><p><div class=verse-container id=vv84:12.2><span>Verajjake mānuse pekkhamānā; </span></div><p><div class=verse-container id=vv84:12.3><span>Yaṁ vo sutaṁ vā atha vāpi diṭṭhaṁ, </span></div><p><div class=verse-container id=vv84:12.4><span>Accherakaṁ taṁ vo suṇoma tātā”ti. </span></div><p><div class=verse-container id=vv84:13.1><span>“Itopi accherataraṁ kumāra, </span></div><p><div class=verse-container id=vv84:13.2><span>Na no sutaṁ vā atha vāpi diṭṭhaṁ; </span></div><p><div class=verse-container id=vv84:13.3><span>Atītamānussakameva sabbaṁ, </span></div><p><div class=verse-container id=vv84:13.4><span>Disvā na tappāma anomavaṇṇaṁ. </span></div><p><div class=verse-container id=vv84:14.1><span>Vehāyasaṁ pokkharañño savanti, </span></div><p><div class=verse-container id=vv84:14.2><span>Pahūtamalyā bahupuṇḍarīkā; </span></div><p><div class=verse-container id=vv84:14.3><span>Dumā cime niccaphalūpapannā, </span></div><p><div class=verse-container id=vv84:14.4><span>Atīva gandhā surabhiṁ pavāyanti. </span></div><p><div class=verse-container id=vv84:15.1><span>Veḷūriyathambhā satamussitāse, </span></div><p><div class=verse-container id=vv84:15.2><span>Silāpavāḷassa ca āyataṁsā; </span></div><p><div class=verse-container id=vv84:15.3><span>Masāragallā sahalohitaṅgā, </span></div><p><div class=verse-container id=vv84:15.4><span>Thambhā ime jotirasāmayāse. </span></div><p><div class=verse-container id=vv84:16.1><span>Sahassathambhaṁ atulānubhāvaṁ, </span></div><p><div class=verse-container id=vv84:16.2><span>Tesūpari sādhumidaṁ vimānaṁ; </span></div><p><div class=verse-container id=vv84:16.3><span>Ratanantaraṁ kañcanavedimissaṁ, </span></div><p><div class=verse-container id=vv84:16.4><span>Tapanīyapaṭṭehi ca sādhuchannaṁ. </span></div><p><div class=verse-container id=vv84:17.1><span>Jambonaduttattamidaṁ sumaṭṭho, </span></div><p><div class=verse-container id=vv84:17.2><span>Pāsādasopānaphalūpapanno; </span></div><p><div class=verse-container id=vv84:17.3><span>Daḷho ca vaggu ca susaṅgato ca, </span></div><p><div class=verse-container id=vv84:17.4><span>Atīva nijjhānakhamo manuñño. </span></div><p><div class=verse-container id=vv84:18.1><span>Ratanantarasmiṁ bahuannapānaṁ, </span></div><p><div class=verse-container id=vv84:18.2><span>Parivārito accharāsaṅgaṇena; </span></div><p><div class=verse-container id=vv84:18.3><span>Murajaālambaratūriyaghuṭṭho, </span></div><p><div class=verse-container id=vv84:18.4><span>Abhivanditosi thutivandanāya. </span></div><p><div class=verse-container id=vv84:19.1><span>So modasi nārigaṇappabodhano, </span></div><p><div class=verse-container id=vv84:19.2><span>Vimānapāsādavare manorame; </span></div><p><div class=verse-container id=vv84:19.3><span>Acintiyo sabbaguṇūpapanno, </span></div><p><div class=verse-container id=vv84:19.4><span>Rājā yathā vessavaṇo naḷinyā. </span></div><p><div class=verse-container id=vv84:20.1><span>Devo nu āsi udavāsi yakkho, </span></div><p><div class=verse-container id=vv84:20.2><span>Udāhu devindo manussabhūto; </span></div><p><div class=verse-container id=vv84:20.3><span>Pucchanti taṁ vāṇijā satthavāhā, </span></div><p><div class=verse-container id=vv84:20.4><span>Ācikkha ko nāma tuvaṁsi yakkho”ti. </span></div><p><div class=verse-container id=vv84:21.1><span>“Serīsako nāma ahamhi yakkho, </span></div><p><div class=verse-container id=vv84:21.2><span>Kantāriyo vaṇṇupathamhi gutto; </span></div><p><div class=verse-container id=vv84:21.3><span>Imaṁ padesaṁ abhipālayāmi, </span></div><p><div class=verse-container id=vv84:21.4><span>Vacanakaro vessavaṇassa rañño”ti. </span></div><p><div class=verse-container id=vv84:22.1><span>“Adhiccaladdhaṁ pariṇāmajaṁ te, </span></div><p><div class=verse-container id=vv84:22.2><span>Sayaṅkataṁ udāhu devehi dinnaṁ; </span></div><p><div class=verse-container id=vv84:22.3><span>Pucchanti taṁ vāṇijā satthavāhā, </span></div><p><div class=verse-container id=vv84:22.4><span>Kathaṁ tayā laddhamidaṁ manuññan”ti. </span></div><p><div class=verse-container id=vv84:23.1><span>“Nādhiccaladdhaṁ na pariṇāmajaṁ me, </span></div><p><div class=verse-container id=vv84:23.2><span>Na sayaṅkataṁ na hi devehi dinnaṁ; </span></div><p><div class=verse-container id=vv84:23.3><span>Sakehi kammehi apāpakehi, </span></div><p><div class=verse-container id=vv84:23.4><span>Puññehi me laddhamidaṁ manuññan”ti. </span></div><p><div class=verse-container id=vv84:24.1><span>“Kiṁ te vataṁ kiṁ pana brahmacariyaṁ, </span></div><p><div class=verse-container id=vv84:24.2><span>Kissa suciṇṇassa ayaṁ vipāko; </span></div><p><div class=verse-container id=vv84:24.3><span>Pucchanti taṁ vāṇijā satthavāhā, </span></div><p><div class=verse-container id=vv84:24.4><span>Kathaṁ tayā laddhamidaṁ vimānan”ti. </span></div><p><div class=verse-container id=vv84:25.1><span>“Mamaṁ pāyāsīti ahu samaññā, </span></div><p><div class=verse-container id=vv84:25.2><span>Rajjaṁ yadā kārayiṁ kosalānaṁ; </span></div><p><div class=verse-container id=vv84:25.3><span>Natthikadiṭṭhi kadariyo pāpadhammo, </span></div><p><div class=verse-container id=vv84:25.4><span>Ucchedavādī ca tadā ahosiṁ. </span></div><p><div class=verse-container id=vv84:26.1><span>Samaṇo ca kho āsi kumārakassapo, </span></div><p><div class=verse-container id=vv84:26.2><span>Bahussuto cittakathī uḷāro; </span></div><p><div class=verse-container id=vv84:26.3><span>So me tadā dhammakathaṁ abhāsi, </span></div><p><div class=verse-container id=vv84:26.4><span>Diṭṭhivisūkāni vinodayī me. </span></div><p><div class=verse-container id=vv84:27.1><span>Tāhaṁ tassa dhammakathaṁ suṇitvā, </span></div><p><div class=verse-container id=vv84:27.2><span>Upāsakattaṁ paṭivedayissaṁ; </span></div><p><div class=verse-container id=vv84:27.3><span>Pāṇātipātā virato ahosiṁ, </span></div><p><div class=verse-container id=vv84:27.4><span>Loke adinnaṁ parivajjayissaṁ; </span></div><p><div class=verse-container id=vv84:27.5><span>Amajjapo no ca musā abhāṇiṁ, </span></div><p><div class=verse-container id=vv84:27.6><span>Sakena dārena ca ahosi tuṭṭho. </span></div><p><div class=verse-container id=vv84:28.1><span>Taṁ me vataṁ taṁ pana brahmacariyaṁ, </span></div><p><div class=verse-container id=vv84:28.2><span>Tassa suciṇṇassa ayaṁ vipāko; </span></div><p><div class=verse-container id=vv84:28.3><span>Teheva kammehi apāpakehi, </span></div><p><div class=verse-container id=vv84:28.4><span>Puññehi me laddhamidaṁ vimānan”ti. </span></div><p><div class=verse-container id=vv84:29.1><span>“Saccaṁ kirāhaṁsu narā sapaññā, </span></div><p><div class=verse-container id=vv84:29.2><span>Anaññathā vacanaṁ paṇḍitānaṁ; </span></div><p><div class=verse-container id=vv84:29.3><span>Yahiṁ yahiṁ gacchati puññakammo, </span></div><p><div class=verse-container id=vv84:29.4><span>Tahiṁ tahiṁ modati kāmakāmī. </span></div><p><div class=verse-container id=vv84:30.1><span>Yahiṁ yahiṁ sokapariddavo ca, </span></div><p><div class=verse-container id=vv84:30.2><span>Vadho ca bandho ca parikkileso; </span></div><p><div class=verse-container id=vv84:30.3><span>Tahiṁ tahiṁ gacchati pāpakammo, </span></div><p><div class=verse-container id=vv84:30.4><span>Na muccati duggatiyā kadācīti. </span></div><p><div class=verse-container id=vv84:31.1><span>Sammūḷharūpova jano ahosi, </span></div><p><div class=verse-container id=vv84:31.2><span>Asmiṁ muhutte kalalīkatova; </span></div><p><div class=verse-container id=vv84:31.3><span>Janassimassa tuyhañca kumāra, </span></div><p><div class=verse-container id=vv84:31.4><span>Appaccayo kena nu kho ahosī”ti. </span></div><p><div class=verse-container id=vv84:32.1><span>“Ime ca sirīsavanā tātā, </span></div><p><div class=verse-container id=vv84:32.2><span>Dibbā gandhā surabhī sampavanti; </span></div><p><div class=verse-container id=vv84:32.3><span>Te sampavāyanti imaṁ vimānaṁ, </span></div><p><div class=verse-container id=vv84:32.4><span>Divā ca ratto ca tamaṁ nihantvā. </span></div><p><div class=verse-container id=vv84:33.1><span>Imesañca kho vassasataccayena, </span></div><p><div class=verse-container id=vv84:33.2><span>Sipāṭikā phalati ekamekā; </span></div><p><div class=verse-container id=vv84:33.3><span>Mānussakaṁ vassasataṁ atītaṁ, </span></div><p><div class=verse-container id=vv84:33.4><span>Yadagge kāyamhi idhūpapanno. </span></div><p><div class=verse-container id=vv84:34.1><span>Disvānahaṁ vassasatāni pañca, </span></div><p><div class=verse-container id=vv84:34.2><span>Asmiṁ vimāne ṭhatvāna tātā; </span></div><p><div class=verse-container id=vv84:34.3><span>Āyukkhayā puññakkhayā cavissaṁ, </span></div><p><div class=verse-container id=vv84:34.4><span>Teneva sokena pamucchitosmī”ti. </span></div><p><div class=verse-container id=vv84:35.1><span>“Kathaṁ nu soceyya tathāvidho so, </span></div><p><div class=verse-container id=vv84:35.2><span>Laddhā vimānaṁ atulaṁ cirāya; </span></div><p><div class=verse-container id=vv84:35.3><span>Ye cāpi kho ittaramupapannā, </span></div><p><div class=verse-container id=vv84:35.4><span>Te nūna soceyyuṁ parittapuññā”ti. </span></div><p><div class=verse-container id=vv84:36.1><span>“Anucchaviṁ ovadiyañca me taṁ, </span></div><p><div class=verse-container id=vv84:36.2><span>Yaṁ maṁ tumhe peyyavācaṁ vadetha; </span></div><p><div class=verse-container id=vv84:36.3><span>Tumhe ca kho tātā mayānuguttā, </span></div><p><div class=verse-container id=vv84:36.4><span>Yenicchakaṁ tena paletha sotthin”ti. </span></div><p><div class=verse-container id=vv84:37.1><span>“Gantvā mayaṁ sindhusovīrabhūmiṁ, </span></div><p><div class=verse-container id=vv84:37.2><span>Dhanatthikā uddayaṁ patthayānā; </span></div><p><div class=verse-container id=vv84:37.3><span>Yathāpayogā paripuṇṇacāgā, </span></div><p><div class=verse-container id=vv84:37.4><span>Kāhāma serīsamahaṁ uḷāran”ti. </span></div><p><div class=verse-container id=vv84:38.1><span>“Mā ceva serīsamahaṁ akattha, </span></div><p><div class=verse-container id=vv84:38.2><span>Sabbañca vo bhavissati yaṁ vadetha; </span></div><p><div class=verse-container id=vv84:38.3><span>Pāpāni kammāni vivajjayātha, </span></div><p><div class=verse-container id=vv84:38.4><span>Dhammānuyogañca adhiṭṭhahātha. </span></div><p><div class=verse-container id=vv84:39.1><span>Upāsako atthi imamhi saṅghe, </span></div><p><div class=verse-container id=vv84:39.2><span>Bahussuto sīlavatūpapanno; </span></div><p><div class=verse-container id=vv84:39.3><span>Saddho ca cāgī ca supesalo ca, </span></div><p><div class=verse-container id=vv84:39.4><span>Vicakkhaṇo santusito mutīmā. </span></div><p><div class=verse-container id=vv84:40.1><span>Sañjānamāno na musā bhaṇeyya, </span></div><p><div class=verse-container id=vv84:40.2><span>Parūpaghātāya na cetayeyya; </span></div><p><div class=verse-container id=vv84:40.3><span>Vebhūtikaṁ pesuṇaṁ no kareyya, </span></div><p><div class=verse-container id=vv84:40.4><span>Saṇhañca vācaṁ sakhilaṁ bhaṇeyya. </span></div><p><div class=verse-container id=vv84:41.1><span>Sagāravo sappatisso vinīto, </span></div><p><div class=verse-container id=vv84:41.2><span>Apāpako adhisīle visuddho; </span></div><p><div class=verse-container id=vv84:41.3><span>So mātaraṁ pitarañcāpi jantu, </span></div><p><div class=verse-container id=vv84:41.4><span>Dhammena poseti ariyavutti. </span></div><p><div class=verse-container id=vv84:42.1><span>Maññe so mātāpitūnaṁ kāraṇā, </span></div><p><div class=verse-container id=vv84:42.2><span>Bhogāni pariyesati na attahetu; </span></div><p><div class=verse-container id=vv84:42.3><span>Mātāpitūnañca yo accayena, </span></div><p><div class=verse-container id=vv84:42.4><span>Nekkhammapoṇo carissati brahmacariyaṁ. </span></div><p><div class=verse-container id=vv84:43.1><span>Ujū avaṅko asaṭho amāyo, </span></div><p><div class=verse-container id=vv84:43.2><span>Na lesakappena ca vohareyya; </span></div><p><div class=verse-container id=vv84:43.3><span>So tādiso sukatakammakārī, </span></div><p><div class=verse-container id=vv84:43.4><span>Dhamme ṭhito kinti labhetha dukkhaṁ. </span></div><p><div class=verse-container id=vv84:44.1><span>Taṁ kāraṇā pātukatomhi attanā, </span></div><p><div class=verse-container id=vv84:44.2><span>Tasmā dhammaṁ passatha vāṇijāse; </span></div><p><div class=verse-container id=vv84:44.3><span>Aññatra teniha bhasmī bhavetha, </span></div><p><div class=verse-container id=vv84:44.4><span>Andhākulā vippanaṭṭhā araññe; </span></div><p><div class=verse-container id=vv84:44.5><span>Taṁ khippamānena lahuṁ parena, </span></div><p><div class=verse-container id=vv84:44.6><span>Sukho have sappurisena saṅgamo”ti. </span></div><p><div class=verse-container id=vv84:45.1><span>“Kiṁ nāma so kiñca karoti kammaṁ, </span></div><p><div class=verse-container id=vv84:45.2><span>Kiṁ nāmadheyyaṁ kiṁ pana tassa gottaṁ; </span></div><p><div class=verse-container id=vv84:45.3><span>Mayampi naṁ daṭṭhukāmamha yakkha, </span></div><p><div class=verse-container id=vv84:45.4><span>Yassānukampāya idhāgatosi; </span></div><p><div class=verse-container id=vv84:45.5><span>Lābhā hi tassa yassa tuvaṁ pihesī”ti. </span></div><p><div class=verse-container id=vv84:46.1><span>“Yo kappako sambhavanāmadheyyo, </span></div><p><div class=verse-container id=vv84:46.2><span>Upāsako kocchaphalūpajīvī; </span></div><p><div class=verse-container id=vv84:46.3><span>Jānātha naṁ tumhākaṁ pesiyo so, </span></div><p><div class=verse-container id=vv84:46.4><span>Mā kho naṁ hīḷittha supesalo so”ti. </span></div><p><div class=verse-container id=vv84:47.1><span>“Jānāmase yaṁ tvaṁ pavadesi yakkha, </span></div><p><div class=verse-container id=vv84:47.2><span>Na kho naṁ jānāma sa edisoti; </span></div><p><div class=verse-container id=vv84:47.3><span>Mayampi naṁ pūjayissāma yakkha, </span></div><p><div class=verse-container id=vv84:47.4><span>Sutvāna tuyhaṁ vacanaṁ uḷāran”ti. </span></div><p><div class=verse-container id=vv84:48.1><span>“Ye keci imasmiṁ satthe manussā, </span></div><p><div class=verse-container id=vv84:48.2><span>Daharā mahantā athavāpi majjhimā; </span></div><p><div class=verse-container id=vv84:48.3><span>Sabbeva te ālambantu vimānaṁ, </span></div><p><div class=verse-container id=vv84:48.4><span>Passantu puññānaṁ phalaṁ kadariyā”ti. </span></div><p><div class=verse-container id=vv84:49.1><span>Te tattha sabbeva “ahaṁ pure”ti, </span></div><p><div class=verse-container id=vv84:49.2><span>Taṁ kappakaṁ tattha purakkhatvā; </span></div><p><div class=verse-container id=vv84:49.3><span>Sabbeva te ālambiṁsu vimānaṁ, </span></div><p><div class=verse-container id=vv84:49.4><span>Masakkasāraṁ viya vāsavassa. </span></div><p><div class=verse-container id=vv84:50.1><span>Te tattha sabbeva “ahaṁ pure”ti, </span></div><p><div class=verse-container id=vv84:50.2><span>Upāsakattaṁ paṭivedayiṁsu; </span></div><p><div class=verse-container id=vv84:50.3><span>Pāṇātipātā viratā ahesuṁ, </span></div><p><div class=verse-container id=vv84:50.4><span>Loke adinnaṁ parivajjayiṁsu; </span></div><p><div class=verse-container id=vv84:50.5><span>Amajjapā no ca musā bhaṇiṁsu, </span></div><p><div class=verse-container id=vv84:50.6><span>Sakena dārena ca ahesuṁ tuṭṭhā. </span></div><p><div class=verse-container id=vv84:51.1><span>Te tattha sabbeva “ahaṁ pure”ti, </span></div><p><div class=verse-container id=vv84:51.2><span>Upāsakattaṁ paṭivedayitvā; </span></div><p><div class=verse-container id=vv84:51.3><span>Pakkāmi sattho anumodamāno, </span></div><p><div class=verse-container id=vv84:51.4><span>Yakkhiddhiyā anumato punappunaṁ. </span></div><p><div class=verse-container id=vv84:52.1><span>Gantvāna te sindhusovīrabhūmiṁ, </span></div><p><div class=verse-container id=vv84:52.2><span>Dhanatthikā uddayaṁ patthayānā; </span></div><p><div class=verse-container id=vv84:52.3><span>Yathāpayogā paripuṇṇalābhā, </span></div><p><div class=verse-container id=vv84:52.4><span>Paccāgamuṁ pāṭaliputtamakkhataṁ. </span></div><p><div class=verse-container id=vv84:53.1><span>Gantvāna te saṅgharaṁ sotthivanto, </span></div><p><div class=verse-container id=vv84:53.2><span>Puttehi dārehi samaṅgibhūtā; </span></div><p><div class=verse-container id=vv84:53.3><span>Ānandī vittā sumanā patītā, </span></div><p><div class=verse-container id=vv84:53.4><span>Akaṁsu serīsamahaṁ uḷāraṁ; </span></div><p><div class=verse-container id=vv84:53.5><span>Serīsakaṁ te pariveṇaṁ māpayiṁsu. </span></div><p><div class=verse-container id=vv84:54.1><span>Etādisā sappurisāna sevanā, </span></div><p><div class=verse-container id=vv84:54.2><span>Mahatthikā dhammaguṇāna sevanā; </span></div><p><div class=verse-container id=vv84:54.3><span>Ekassa atthāya upāsakassa, </span></div><p><div class=verse-container id=vv84:54.4><span>Sabbeva sattā sukhitā ahesunti. </span></div><p><div class=verse-container id=vv84:55.1><span>Serīsakavimānaṁ dasamaṁ. </span></div><div class=flex-between><a href=/canon/en/pli/ms/sutta/kn/vv/vv0083.html>Previous</a><a href=/canon/en/pli/ms/sutta/kn/vv/vv0085.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>