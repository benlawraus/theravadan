<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0046.html>Previous</a><a href=/canon/en/pli/ms/sutta/kn/vv/vv0048.html>Next</a></div><p id=vv47:0.1><span class=root>Vimānavatthu </span><br><p id=vv47:0.2><span class=root>Itthivimāna </span><br><p id=vv47:0.3><span class=root>Mañjiṭṭhakavagga </span><br><p id=vv47:0.4><span class="root big-bold">9. Pītavimānavatthu </span><br><p id=vv47:1.1><span class=root>“Pītavatthe pītadhaje, </span><br><p id=vv47:1.2><span class=root>pītālaṅkārabhūsite; </span><br><p id=vv47:1.3><span class=root>Pītacandanalittaṅge, </span><br><p id=vv47:1.4><span class=root>pītauppalamālinī. </span><br><p id=vv47:2.1><span class=root>Pītapāsādasayane, </span><br><p id=vv47:2.2><span class=root>pītāsane pītabhājane; </span><br><p id=vv47:2.3><span class=root>Pītachatte pītarathe, </span><br><p id=vv47:2.4><span class=root>pītasse pītabījane. </span><br><p id=vv47:3.1><span class=root>Kiṁ kammamakarī bhadde, </span><br><p id=vv47:3.2><span class=root>pubbe mānusake bhave; </span><br><p id=vv47:3.3><span class=root>Devate pucchitācikkha, </span><br><p id=vv47:3.4><span class=root>kissa kammassidaṁ phalan”ti. </span><br><p id=vv47:4.1><span class=root>“Kosātakī nāma latatthi bhante, </span><br><p id=vv47:4.2><span class=root>Tittikā anabhicchitā; </span><br><p id=vv47:4.3><span class=root>Tassā cattāri pupphāni, </span><br><p id=vv47:4.4><span class=root>Thūpaṁ abhihariṁ ahaṁ. </span><br><p id=vv47:5.1><span class=root>Satthu sarīramuddissa, </span><br><p id=vv47:5.2><span class=root>vippasannena cetasā; </span><br><p id=vv47:5.3><span class=root>Nāssa maggaṁ avekkhissaṁ, </span><br><p id=vv47:5.4><span class=root>na taggamanasā satī. </span><br><p id=vv47:6.1><span class=root>Tato maṁ avadhī gāvī, </span><br><p id=vv47:6.2><span class=root>thūpaṁ apattamānasaṁ; </span><br><p id=vv47:6.3><span class=root>Tañcāhaṁ abhisañceyyaṁ, </span><br><p id=vv47:6.4><span class=root>bhiyyo nūna ito siyā. </span><br><p id=vv47:7.1><span class=root>Tena kammena devinda, </span><br><p id=vv47:7.2><span class=root>maghavā devakuñjara; </span><br><p id=vv47:7.3><span class=root>Pahāya mānusaṁ dehaṁ, </span><br><p id=vv47:7.4><span class=root>tava sahabyamāgatā”ti. </span><br><p id=vv47:8.1><span class=root>Idaṁ sutvā tidasādhipati, </span><br><p id=vv47:8.2><span class=root>Maghavā devakuñjaro; </span><br><p id=vv47:8.3><span class=root>Tāvatiṁse pasādento, </span><br><p id=vv47:8.4><span class=root>Mātaliṁ etadabravi. </span><br><p id=vv47:9.1><span class=root>“Passa mātali accheraṁ, </span><br><p id=vv47:9.2><span class=root>cittaṁ kammaphalaṁ idaṁ; </span><br><p id=vv47:9.3><span class=root>Appakampi kataṁ deyyaṁ, </span><br><p id=vv47:9.4><span class=root>puññaṁ hoti mahapphalaṁ. </span><br><p id=vv47:10.1><span class=root>Natthi citte pasannamhi, </span><br><p id=vv47:10.2><span class=root>appakā nāma dakkhiṇā; </span><br><p id=vv47:10.3><span class=root>Tathāgate vā sambuddhe, </span><br><p id=vv47:10.4><span class=root>atha vā tassa sāvake. </span><br><p id=vv47:11.1><span class=root>Ehi mātali amhepi, </span><br><p id=vv47:11.2><span class=root>bhiyyo bhiyyo mahemase; </span><br><p id=vv47:11.3><span class=root>Tathāgatassa dhātuyo, </span><br><p id=vv47:11.4><span class=root>sukho puññāna muccayo. </span><br><p id=vv47:12.1><span class=root>Tiṭṭhante nibbute cāpi, </span><br><p id=vv47:12.2><span class=root>same citte samaṁ phalaṁ; </span><br><p id=vv47:12.3><span class=root>Cetopaṇidhihetu hi, </span><br><p id=vv47:12.4><span class=root>sattā gacchanti suggatiṁ. </span><br><p id=vv47:13.1><span class=root>Bahūnaṁ vata atthāya, </span><br><p id=vv47:13.2><span class=root>uppajjanti tathāgatā; </span><br><p id=vv47:13.3><span class=root>Yattha kāraṁ karitvāna, </span><br><p id=vv47:13.4><span class=root>saggaṁ gacchanti dāyakā”ti. </span><br><p id=vv47:14.1><span class=root>Pītavimānaṁ navamaṁ. </span><br></main><footer class="container footer"><small><a href=/about/>Contact info</a></small></footer>