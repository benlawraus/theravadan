<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0003.html>Previous</a><a href=/canon/en/pli/ms/sutta/kn/vv/vv0005.html>Next</a></div><p id=vv4:0.1><span class=root>Vimānavatthu </span><br><p id=vv4:0.2><span class=root>Itthivimāna </span><br><p id=vv4:0.3><span class=root>Pīṭhavagga </span><br><p id=vv4:0.4><span class="root big-bold">4. Catutthapīṭhavimānavatthu </span><br><p id=vv4:1.1><span class=root>“Pīṭhaṁ te veḷuriyamayaṁ uḷāraṁ, </span><br><p id=vv4:1.2><span class=root>Manojavaṁ gacchati yenakāmaṁ; </span><br><p id=vv4:1.3><span class=root>Alaṅkate malyadhare suvatthe, </span><br><p id=vv4:1.4><span class=root>Obhāsasi vijjurivabbhakūṭaṁ. </span><br><p id=vv4:2.1><span class=root>Kena tetādiso vaṇṇo, </span><br><p id=vv4:2.2><span class=root>kena te idha mijjhati; </span><br><p id=vv4:2.3><span class=root>Uppajjanti ca te bhogā, </span><br><p id=vv4:2.4><span class=root>ye keci manaso piyā. </span><br><p id=vv4:3.1><span class=root>Pucchāmi taṁ devi mahānubhāve, </span><br><p id=vv4:3.2><span class=root>Manussabhūtā kimakāsi puññaṁ; </span><br><p id=vv4:3.3><span class=root>Kenāsi evaṁ jalitānubhāvā, </span><br><p id=vv4:3.4><span class=root>Vaṇṇo ca te sabbadisā pabhāsatī”ti. </span><br><p id=vv4:4.1><span class=root>Sā devatā attamanā, </span><br><p id=vv4:4.2><span class=root>moggallānena pucchitā; </span><br><p id=vv4:4.3><span class=root>Pañhaṁ puṭṭhā viyākāsi, </span><br><p id=vv4:4.4><span class=root>yassa kammassidaṁ phalaṁ. </span><br><p id=vv4:5.1><span class=root>“Appassa kammassa phalaṁ mamedaṁ, </span><br><p id=vv4:5.2><span class=root>Yenamhi evaṁ jalitānubhāvā; </span><br><p id=vv4:5.3><span class=root>Ahaṁ manussesu manussabhūtā, </span><br><p id=vv4:5.4><span class=root>Purimāya jātiyā manussaloke. </span><br><p id=vv4:6.1><span class=root>Addasaṁ virajaṁ bhikkhuṁ, </span><br><p id=vv4:6.2><span class=root>vippasannamanāvilaṁ; </span><br><p id=vv4:6.3><span class=root>Tassa adāsahaṁ pīṭhaṁ, </span><br><p id=vv4:6.4><span class=root>pasannā sehi pāṇibhi. </span><br><p id=vv4:7.1><span class=root>Tena metādiso vaṇṇo, </span><br><p id=vv4:7.2><span class=root>tena me idha mijjhati; </span><br><p id=vv4:7.3><span class=root>Uppajjanti ca me bhogā, </span><br><p id=vv4:7.4><span class=root>ye keci manaso piyā. </span><br><p id=vv4:8.1><span class=root>Akkhāmi te bhikkhu mahānubhāva, </span><br><p id=vv4:8.2><span class=root>Manussabhūtā yamakāsi puññaṁ; </span><br><p id=vv4:8.3><span class=root>Tenamhi evaṁ jalitānubhāvā, </span><br><p id=vv4:8.4><span class=root>Vaṇṇo ca me sabbadisā pabhāsatī”ti. </span><br><p id=vv4:9.1><span class=root>Catutthapīṭhavimānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>