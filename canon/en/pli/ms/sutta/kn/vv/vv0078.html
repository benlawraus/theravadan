<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0077.html>Previous</a><a href=/canon/en/pli/ms/sutta/kn/vv/vv0079.html>Next</a></div><p><div class=verse-container id=vv78:0.1><span>Vimānavatthu </span></div><p><div class=verse-container id=vv78:0.2><span>Purisavimāna </span></div><p><div class=verse-container id=vv78:0.3><span>Sunikkhittavagga </span></div><p><div class=verse-container id=vv78:0.4><span class=big-bold>4. Suvaṇṇavimānavatthu </span></div><p><div class=verse-container id=vv78:1.1><span>“Sovaṇṇamaye pabbatasmiṁ, </span></div><p><div class=verse-container id=vv78:1.2><span>vimānaṁ sabbatopabhaṁ; </span></div><p><div class=verse-container id=vv78:1.3><span>Hemajālapaṭicchannaṁ, </span></div><p><div class=verse-container id=vv78:1.4><span>kiṅkiṇijālakappitaṁ. </span></div><p><div class=verse-container id=vv78:2.1><span>Aṭṭhaṁsā sukatā thambhā, </span></div><p><div class=verse-container id=vv78:2.2><span>sabbe veḷuriyāmayā; </span></div><p><div class=verse-container id=vv78:2.3><span>Ekamekāya aṁsiyā, </span></div><p><div class=verse-container id=vv78:2.4><span>ratanā satta nimmitā. </span></div><p><div class=verse-container id=vv78:3.1><span>Veḷuriyasuvaṇṇassa, </span></div><p><div class=verse-container id=vv78:3.2><span>phalikā rūpiyassa ca; </span></div><p><div class=verse-container id=vv78:3.3><span>Masāragallamuttāhi, </span></div><p><div class=verse-container id=vv78:3.4><span>lohitaṅgamaṇīhi ca. </span></div><p><div class=verse-container id=vv78:4.1><span>Citrā manoramā bhūmi, </span></div><p><div class=verse-container id=vv78:4.2><span>na tatthuddhaṁsatī rajo; </span></div><p><div class=verse-container id=vv78:4.3><span>Gopānasīgaṇā pītā, </span></div><p><div class=verse-container id=vv78:4.4><span>kūṭaṁ dhārenti nimmitā. </span></div><p><div class=verse-container id=vv78:5.1><span>Sopānāni ca cattāri, </span></div><p><div class=verse-container id=vv78:5.2><span>nimmitā caturo disā; </span></div><p><div class=verse-container id=vv78:5.3><span>Nānāratanagabbhehi, </span></div><p><div class=verse-container id=vv78:5.4><span>ādiccova virocati. </span></div><p><div class=verse-container id=vv78:6.1><span>Vediyā catasso tattha, </span></div><p><div class=verse-container id=vv78:6.2><span>vibhattā bhāgaso mitā; </span></div><p><div class=verse-container id=vv78:6.3><span>Daddallamānā ābhanti, </span></div><p><div class=verse-container id=vv78:6.4><span>samantā caturo disā. </span></div><p><div class=verse-container id=vv78:7.1><span>Tasmiṁ vimāne pavare, </span></div><p><div class=verse-container id=vv78:7.2><span>devaputto mahappabho; </span></div><p><div class=verse-container id=vv78:7.3><span>Atirocasi vaṇṇena, </span></div><p><div class=verse-container id=vv78:7.4><span>udayantova bhāṇumā. </span></div><p><div class=verse-container id=vv78:8.1><span>Dānassa te idaṁ phalaṁ, </span></div><p><div class=verse-container id=vv78:8.2><span>atho sīlassa vā pana; </span></div><p><div class=verse-container id=vv78:8.3><span>Atho añjalikammassa, </span></div><p><div class=verse-container id=vv78:8.4><span>taṁ me akkhāhi pucchito”. </span></div><p><div class=verse-container id=vv78:9.1><span>So devaputto attamano, </span></div><p><div class=verse-container id=vv78:9.2><span>…pe… </span></div><p><div class=verse-container id=vv78:9.3><span>yassa kammassidaṁ phalaṁ. </span></div><p><div class=verse-container id=vv78:10.1><span>“Ahaṁ andhakavindasmiṁ, </span></div><p><div class=verse-container id=vv78:10.2><span>buddhassādiccabandhuno; </span></div><p><div class=verse-container id=vv78:10.3><span>Vihāraṁ satthu kāresiṁ, </span></div><p><div class=verse-container id=vv78:10.4><span>pasanno sehi pāṇibhi. </span></div><p><div class=verse-container id=vv78:11.1><span>Tattha gandhañca mālañca, </span></div><p><div class=verse-container id=vv78:11.2><span>paccayañca vilepanaṁ; </span></div><p><div class=verse-container id=vv78:11.3><span>Vihāraṁ satthu adāsiṁ, </span></div><p><div class=verse-container id=vv78:11.4><span>vippasannena cetasā; </span></div><p><div class=verse-container id=vv78:11.5><span>Tena mayhaṁ idaṁ laddhaṁ, </span></div><p><div class=verse-container id=vv78:11.6><span>vasaṁ vattemi nandane. </span></div><p><div class=verse-container id=vv78:12.1><span>Nandane ca vane ramme, </span></div><p><div class=verse-container id=vv78:12.2><span>nānādijagaṇāyute; </span></div><p><div class=verse-container id=vv78:12.3><span>Ramāmi naccagītehi, </span></div><p><div class=verse-container id=vv78:12.4><span>accharāhi purakkhato”ti. </span></div><p><div class=verse-container id=vv78:13.1><span>Suvaṇṇavimānaṁ catutthaṁ. </span></div><div class=flex-between><a href=/canon/en/pli/ms/sutta/kn/vv/vv0077.html>Previous</a><a href=/canon/en/pli/ms/sutta/kn/vv/vv0079.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>