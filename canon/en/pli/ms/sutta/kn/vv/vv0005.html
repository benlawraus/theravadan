<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0004.html>Previous</a><a href=/canon/en/pli/ms/sutta/kn/vv/vv0006.html>Next</a></div><p><div class=verse-container id=vv5:0.1><span>Vimānavatthu </span></div><p><div class=verse-container id=vv5:0.2><span>Itthivimāna </span></div><p><div class=verse-container id=vv5:0.3><span>Pīṭhavagga </span></div><p><div class=verse-container id=vv5:0.4><span class=big-bold>5. Kuñjaravimānavatthu </span></div><p><div class=verse-container id=vv5:1.1><span>“Kuñjaro te varāroho, </span></div><p><div class=verse-container id=vv5:1.2><span>Nānāratanakappano; </span></div><p><div class=verse-container id=vv5:1.3><span>Ruciro thāmavā javasampanno, </span></div><p><div class=verse-container id=vv5:1.4><span>Ākāsamhi samīhati. </span></div><p><div class=verse-container id=vv5:2.1><span>Padumi padmapattakkhi, </span></div><p><div class=verse-container id=vv5:2.2><span>padmuppalajutindharo; </span></div><p><div class=verse-container id=vv5:2.3><span>Padmacuṇṇābhikiṇṇaṅgo, </span></div><p><div class=verse-container id=vv5:2.4><span>soṇṇapokkharamāladhā. </span></div><p><div class=verse-container id=vv5:3.1><span>Padumānusaṭaṁ maggaṁ, </span></div><p><div class=verse-container id=vv5:3.2><span>padmapattavibhūsitaṁ; </span></div><p><div class=verse-container id=vv5:3.3><span>Ṭhitaṁ vaggu manugghātī, </span></div><p><div class=verse-container id=vv5:3.4><span>mitaṁ gacchati vāraṇo. </span></div><p><div class=verse-container id=vv5:4.1><span>Tassa pakkamamānassa, </span></div><p><div class=verse-container id=vv5:4.2><span>soṇṇakaṁsā ratissarā; </span></div><p><div class=verse-container id=vv5:4.3><span>Tesaṁ suyyati nigghoso, </span></div><p><div class=verse-container id=vv5:4.4><span>tūriye pañcaṅgike yathā. </span></div><p><div class=verse-container id=vv5:5.1><span>Tassa nāgassa khandhamhi, </span></div><p><div class=verse-container id=vv5:5.2><span>sucivatthā alaṅkatā; </span></div><p><div class=verse-container id=vv5:5.3><span>Mahantaṁ accharāsaṅghaṁ, </span></div><p><div class=verse-container id=vv5:5.4><span>vaṇṇena atirocasi. </span></div><p><div class=verse-container id=vv5:6.1><span>Dānassa te idaṁ phalaṁ, </span></div><p><div class=verse-container id=vv5:6.2><span>atho sīlassa vā pana; </span></div><p><div class=verse-container id=vv5:6.3><span>Atho añjalikammassa, </span></div><p><div class=verse-container id=vv5:6.4><span>taṁ me akkhāhi pucchitā”ti. </span></div><p><div class=verse-container id=vv5:7.1><span>Sā devatā attamanā, </span></div><p><div class=verse-container id=vv5:7.2><span>moggallānena pucchitā; </span></div><p><div class=verse-container id=vv5:7.3><span>Pañhaṁ puṭṭhā viyākāsi, </span></div><p><div class=verse-container id=vv5:7.4><span>yassa kammassidaṁ phalaṁ. </span></div><p><div class=verse-container id=vv5:8.1><span>“Disvāna guṇasampannaṁ, </span></div><p><div class=verse-container id=vv5:8.2><span>jhāyiṁ jhānarataṁ sataṁ; </span></div><p><div class=verse-container id=vv5:8.3><span>Adāsiṁ pupphābhikiṇṇaṁ, </span></div><p><div class=verse-container id=vv5:8.4><span>āsanaṁ dussasanthataṁ. </span></div><p><div class=verse-container id=vv5:9.1><span>Upaḍḍhaṁ padmamālāhaṁ, </span></div><p><div class=verse-container id=vv5:9.2><span>āsanassa samantato; </span></div><p><div class=verse-container id=vv5:9.3><span>Abbhokirissaṁ pattehi, </span></div><p><div class=verse-container id=vv5:9.4><span>pasannā sehi pāṇibhi. </span></div><p><div class=verse-container id=vv5:10.1><span>Tassa kammakusalassa, </span></div><p><div class=verse-container id=vv5:10.2><span>idaṁ me īdisaṁ phalaṁ; </span></div><p><div class=verse-container id=vv5:10.3><span>Sakkāro garukāro ca, </span></div><p><div class=verse-container id=vv5:10.4><span>devānaṁ apacitā ahaṁ. </span></div><p><div class=verse-container id=vv5:11.1><span>Yo ve sammāvimuttānaṁ, </span></div><p><div class=verse-container id=vv5:11.2><span>santānaṁ brahmacārinaṁ; </span></div><p><div class=verse-container id=vv5:11.3><span>Pasanno āsanaṁ dajjā, </span></div><p><div class=verse-container id=vv5:11.4><span>evaṁ nande yathā ahaṁ. </span></div><p><div class=verse-container id=vv5:12.1><span>Tasmā hi attakāmena, </span></div><p><div class=verse-container id=vv5:12.2><span>mahattamabhikaṅkhatā; </span></div><p><div class=verse-container id=vv5:12.3><span>Āsanaṁ dātabbaṁ hoti, </span></div><p><div class=verse-container id=vv5:12.4><span>sarīrantimadhārinan”ti. </span></div><p><div class=verse-container id=vv5:13.1><span>Kuñjaravimānaṁ pañcamaṁ. </span></div><div class=flex-between><a href=/canon/en/pli/ms/sutta/kn/vv/vv0004.html>Previous</a><a href=/canon/en/pli/ms/sutta/kn/vv/vv0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>