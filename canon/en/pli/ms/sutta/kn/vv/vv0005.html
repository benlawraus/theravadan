<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0004.html>Previous</a><a href=/canon/en/pli/ms/sutta/kn/vv/vv0006.html>Next</a></div><p id=vv5:0.1><span class=root>Vimānavatthu </span><br><p id=vv5:0.2><span class=root>Itthivimāna </span><br><p id=vv5:0.3><span class=root>Pīṭhavagga </span><br><p id=vv5:0.4><span class="root big-bold">5. Kuñjaravimānavatthu </span><br><p id=vv5:1.1><span class=root>“Kuñjaro te varāroho, </span><br><p id=vv5:1.2><span class=root>Nānāratanakappano; </span><br><p id=vv5:1.3><span class=root>Ruciro thāmavā javasampanno, </span><br><p id=vv5:1.4><span class=root>Ākāsamhi samīhati. </span><br><p id=vv5:2.1><span class=root>Padumi padmapattakkhi, </span><br><p id=vv5:2.2><span class=root>padmuppalajutindharo; </span><br><p id=vv5:2.3><span class=root>Padmacuṇṇābhikiṇṇaṅgo, </span><br><p id=vv5:2.4><span class=root>soṇṇapokkharamāladhā. </span><br><p id=vv5:3.1><span class=root>Padumānusaṭaṁ maggaṁ, </span><br><p id=vv5:3.2><span class=root>padmapattavibhūsitaṁ; </span><br><p id=vv5:3.3><span class=root>Ṭhitaṁ vaggu manugghātī, </span><br><p id=vv5:3.4><span class=root>mitaṁ gacchati vāraṇo. </span><br><p id=vv5:4.1><span class=root>Tassa pakkamamānassa, </span><br><p id=vv5:4.2><span class=root>soṇṇakaṁsā ratissarā; </span><br><p id=vv5:4.3><span class=root>Tesaṁ suyyati nigghoso, </span><br><p id=vv5:4.4><span class=root>tūriye pañcaṅgike yathā. </span><br><p id=vv5:5.1><span class=root>Tassa nāgassa khandhamhi, </span><br><p id=vv5:5.2><span class=root>sucivatthā alaṅkatā; </span><br><p id=vv5:5.3><span class=root>Mahantaṁ accharāsaṅghaṁ, </span><br><p id=vv5:5.4><span class=root>vaṇṇena atirocasi. </span><br><p id=vv5:6.1><span class=root>Dānassa te idaṁ phalaṁ, </span><br><p id=vv5:6.2><span class=root>atho sīlassa vā pana; </span><br><p id=vv5:6.3><span class=root>Atho añjalikammassa, </span><br><p id=vv5:6.4><span class=root>taṁ me akkhāhi pucchitā”ti. </span><br><p id=vv5:7.1><span class=root>Sā devatā attamanā, </span><br><p id=vv5:7.2><span class=root>moggallānena pucchitā; </span><br><p id=vv5:7.3><span class=root>Pañhaṁ puṭṭhā viyākāsi, </span><br><p id=vv5:7.4><span class=root>yassa kammassidaṁ phalaṁ. </span><br><p id=vv5:8.1><span class=root>“Disvāna guṇasampannaṁ, </span><br><p id=vv5:8.2><span class=root>jhāyiṁ jhānarataṁ sataṁ; </span><br><p id=vv5:8.3><span class=root>Adāsiṁ pupphābhikiṇṇaṁ, </span><br><p id=vv5:8.4><span class=root>āsanaṁ dussasanthataṁ. </span><br><p id=vv5:9.1><span class=root>Upaḍḍhaṁ padmamālāhaṁ, </span><br><p id=vv5:9.2><span class=root>āsanassa samantato; </span><br><p id=vv5:9.3><span class=root>Abbhokirissaṁ pattehi, </span><br><p id=vv5:9.4><span class=root>pasannā sehi pāṇibhi. </span><br><p id=vv5:10.1><span class=root>Tassa kammakusalassa, </span><br><p id=vv5:10.2><span class=root>idaṁ me īdisaṁ phalaṁ; </span><br><p id=vv5:10.3><span class=root>Sakkāro garukāro ca, </span><br><p id=vv5:10.4><span class=root>devānaṁ apacitā ahaṁ. </span><br><p id=vv5:11.1><span class=root>Yo ve sammāvimuttānaṁ, </span><br><p id=vv5:11.2><span class=root>santānaṁ brahmacārinaṁ; </span><br><p id=vv5:11.3><span class=root>Pasanno āsanaṁ dajjā, </span><br><p id=vv5:11.4><span class=root>evaṁ nande yathā ahaṁ. </span><br><p id=vv5:12.1><span class=root>Tasmā hi attakāmena, </span><br><p id=vv5:12.2><span class=root>mahattamabhikaṅkhatā; </span><br><p id=vv5:12.3><span class=root>Āsanaṁ dātabbaṁ hoti, </span><br><p id=vv5:12.4><span class=root>sarīrantimadhārinan”ti. </span><br><p id=vv5:13.1><span class=root>Kuñjaravimānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>