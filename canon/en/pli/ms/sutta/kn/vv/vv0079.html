<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0078.html>Previous</a><a href=/canon/en/pli/ms/sutta/kn/vv/vv0080.html>Next</a></div><p id=vv79:0.1><span class=root>Vimānavatthu </span><br><p id=vv79:0.2><span class=root>Purisavimāna </span><br><p id=vv79:0.3><span class=root>Sunikkhittavagga </span><br><p id=vv79:0.4><span class="root big-bold">5. Ambavimānavatthu </span><br><p id=vv79:1.1><span class=root>“Uccamidaṁ maṇithūṇaṁ vimānaṁ, </span><br><p id=vv79:1.2><span class=root>Samantato dvādasa yojanāni; </span><br><p id=vv79:1.3><span class=root>Kūṭāgārā sattasatā uḷārā, </span><br><p id=vv79:1.4><span class=root>Veḷuriyathambhā rucakatthatā subhā. </span><br><p id=vv79:2.1><span class=root>Tatthacchasi pivasi khādasi ca, </span><br><p id=vv79:2.2><span class=root>Dibbā ca vīṇā pavadanti vagguṁ; </span><br><p id=vv79:2.3><span class=root>Dibbā rasā kāmaguṇettha pañca, </span><br><p id=vv79:2.4><span class=root>Nāriyo ca naccanti suvaṇṇachannā. </span><br><p id=vv79:3.1><span class=root>Kena tetādiso vaṇṇo, </span><br><p id=vv79:3.2><span class=root>…pe… </span><br><p id=vv79:3.3><span class=root>Vaṇṇo ca te sabbadisā pabhāsatī”ti. </span><br><p id=vv79:4.1><span class=root>So devaputto attamano, </span><br><p id=vv79:4.2><span class=root>…pe… </span><br><p id=vv79:4.3><span class=root>yassa kammassidaṁ phalaṁ. </span><br><p id=vv79:5.1><span class=root>“Gimhānaṁ pacchime māse, </span><br><p id=vv79:5.2><span class=root>patapante divaṅkare; </span><br><p id=vv79:5.3><span class=root>Paresaṁ bhatako poso, </span><br><p id=vv79:5.4><span class=root>ambārāmamasiñcati. </span><br><p id=vv79:6.1><span class=root>Atha tenāgamā bhikkhu, </span><br><p id=vv79:6.2><span class=root>sāriputtoti vissuto; </span><br><p id=vv79:6.3><span class=root>Kilantarūpo kāyena, </span><br><p id=vv79:6.4><span class=root>akilantova cetasā. </span><br><p id=vv79:7.1><span class=root>Tañca disvāna āyantaṁ, </span><br><p id=vv79:7.2><span class=root>Avocaṁ ambasiñcako; </span><br><p id=vv79:7.3><span class=root>Sādhu taṁ bhante nhāpeyyaṁ, </span><br><p id=vv79:7.4><span class=root>Yaṁ mamassa sukhāvahaṁ. </span><br><p id=vv79:8.1><span class=root>Tassa me anukampāya, </span><br><p id=vv79:8.2><span class=root>nikkhipi pattacīvaraṁ; </span><br><p id=vv79:8.3><span class=root>Nisīdi rukkhamūlasmiṁ, </span><br><p id=vv79:8.4><span class=root>chāyāya ekacīvaro. </span><br><p id=vv79:9.1><span class=root>Tañca acchena vārinā, </span><br><p id=vv79:9.2><span class=root>pasannamānaso naro; </span><br><p id=vv79:9.3><span class=root>Nhāpayī rukkhamūlasmiṁ, </span><br><p id=vv79:9.4><span class=root>chāyāya ekacīvaraṁ. </span><br><p id=vv79:10.1><span class=root>Ambo ca sitto samaṇo ca nhāpito, </span><br><p id=vv79:10.2><span class=root>Mayā ca puññaṁ pasutaṁ anappakaṁ; </span><br><p id=vv79:10.3><span class=root>Iti so pītiyā kāyaṁ, </span><br><p id=vv79:10.4><span class=root>Sabbaṁ pharati attano. </span><br><p id=vv79:11.1><span class=root>Tadeva ettakaṁ kammaṁ, </span><br><p id=vv79:11.2><span class=root>akāsiṁ tāya jātiyā; </span><br><p id=vv79:11.3><span class=root>Pahāya mānusaṁ dehaṁ, </span><br><p id=vv79:11.4><span class=root>upapannomhi nandanaṁ. </span><br><p id=vv79:12.1><span class=root>Nandane ca vane ramme, </span><br><p id=vv79:12.2><span class=root>nānādijagaṇāyute; </span><br><p id=vv79:12.3><span class=root>Ramāmi naccagītehi, </span><br><p id=vv79:12.4><span class=root>accharāhi purakkhato”ti. </span><br><p id=vv79:13.1><span class=root>Ambavimānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>