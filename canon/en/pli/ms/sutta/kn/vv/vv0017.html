<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0016.html>Previous</a><a href=/canon/en/pli/ms/sutta/kn/vv/vv0018.html>Next</a></div><p><div class=verse-container id=vv17:0.1><span>Vimānavatthu </span></div><p><div class=verse-container id=vv17:0.2><span>Itthivimāna </span></div><p><div class=verse-container id=vv17:0.3><span>Pīṭhavagga </span></div><p><div class=verse-container id=vv17:0.4><span class=big-bold>17. Kesakārīvimānavatthu </span></div><p><div class=verse-container id=vv17:1.1><span>“Idaṁ vimānaṁ ruciraṁ pabhassaraṁ, </span></div><p><div class=verse-container id=vv17:1.2><span>Veḷuriyathambhaṁ satataṁ sunimmitaṁ; </span></div><p><div class=verse-container id=vv17:1.3><span>Suvaṇṇarukkhehi samantamotthataṁ, </span></div><p><div class=verse-container id=vv17:1.4><span>Ṭhānaṁ mamaṁ kammavipākasambhavaṁ. </span></div><p><div class=verse-container id=vv17:2.1><span>Tatrūpapannā purimaccharā imā, </span></div><p><div class=verse-container id=vv17:2.2><span>Sataṁ sahassāni sakena kammunā; </span></div><p><div class=verse-container id=vv17:2.3><span>Tuvaṁsi ajjhupagatā yasassinī, </span></div><p><div class=verse-container id=vv17:2.4><span>Obhāsayaṁ tiṭṭhasi pubbadevatā. </span></div><p><div class=verse-container id=vv17:3.1><span>Sasī adhiggayha yathā virocati, </span></div><p><div class=verse-container id=vv17:3.2><span>Nakkhattarājāriva tārakāgaṇaṁ; </span></div><p><div class=verse-container id=vv17:3.3><span>Tatheva tvaṁ accharāsaṅgaṇaṁ imaṁ, </span></div><p><div class=verse-container id=vv17:3.4><span>Daddallamānā yasasā virocasi. </span></div><p><div class=verse-container id=vv17:4.1><span>Kuto nu āgamma anomadassane, </span></div><p><div class=verse-container id=vv17:4.2><span>Upapannā tvaṁ bhavanaṁ mamaṁ idaṁ; </span></div><p><div class=verse-container id=vv17:4.3><span>Brahmaṁva devā tidasā sahindakā, </span></div><p><div class=verse-container id=vv17:4.4><span>Sabbe na tappāmase dassanena tan”ti. </span></div><p><div class=verse-container id=vv17:5.1><span>“Yametaṁ sakka anupucchase mamaṁ, </span></div><p><div class=verse-container id=vv17:5.2><span>‘Kuto cutā tvaṁ idha āgatā’ti; </span></div><p><div class=verse-container id=vv17:5.3><span>Bārāṇasī nāma puratthi kāsinaṁ, </span></div><p><div class=verse-container id=vv17:5.4><span>Tattha ahosiṁ pure kesakārikā. </span></div><p><div class=verse-container id=vv17:6.1><span>Buddhe ca dhamme ca pasannamānasā, </span></div><p><div class=verse-container id=vv17:6.2><span>Saṅghe ca ekantagatā asaṁsayā; </span></div><p><div class=verse-container id=vv17:6.3><span>Akhaṇḍasikkhāpadā āgatapphalā, </span></div><p><div class=verse-container id=vv17:6.4><span>Sambodhidhamme niyatā anāmayā”ti. </span></div><p><div class=verse-container id=vv17:7.1><span>“Tantyābhinandāmase svāgatañca te, </span></div><p><div class=verse-container id=vv17:7.2><span>Dhammena ca tvaṁ yasasā virocasi; </span></div><p><div class=verse-container id=vv17:7.3><span>Buddhe ca dhamme ca pasannamānase, </span></div><p><div class=verse-container id=vv17:7.4><span>Saṅghe ca ekantagate asaṁsaye; </span></div><p><div class=verse-container id=vv17:7.5><span>Akhaṇḍasikkhāpade āgatapphale, </span></div><p><div class=verse-container id=vv17:7.6><span>Sambodhidhamme niyate anāmaye”ti. </span></div><p><div class=verse-container id=vv17:8.1><span>Kesakārīvimānaṁ sattarasamaṁ. </span></div><p><div class=verse-container id=vv17:9.1><span>Tassuddānaṁ </span></div><p><div class=verse-container id=vv17:10.1><span>Pañca pīṭhā tayo nāvā, </span></div><p><div class=verse-container id=vv17:10.2><span>dīpatiladakkhiṇā dve; </span></div><p><div class=verse-container id=vv17:10.3><span>Pati dve suṇisā uttarā, </span></div><p><div class=verse-container id=vv17:10.4><span>sirimā kesakārikā; </span></div><p><div class=verse-container id=vv17:10.5><span>Vaggo tena pavuccatīti. </span></div><p><div class=verse-container id=vv17:11.1><span>Itthivimāne paṭhamo vaggo. </span></div><div class=flex-between><a href=/canon/en/pli/ms/sutta/kn/vv/vv0016.html>Previous</a><a href=/canon/en/pli/ms/sutta/kn/vv/vv0018.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>