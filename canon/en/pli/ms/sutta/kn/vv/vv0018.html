<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0017.html>Previous</a><a href=/canon/en/pli/ms/sutta/kn/vv/vv0019.html>Next</a></div><p id=vv18:0.1><span class=root>Vimānavatthu </span><br><p id=vv18:0.2><span class=root>Itthivimāna </span><br><p id=vv18:0.3><span class=root>Cittalatāvagga </span><br><p id=vv18:0.4><span class="root big-bold">1. Dāsivimānavatthu </span><br><p id=vv18:1.1><span class=root>“Api sakkova devindo, </span><br><p id=vv18:1.2><span class=root>ramme cittalatāvane; </span><br><p id=vv18:1.3><span class=root>Samantā anupariyāsi, </span><br><p id=vv18:1.4><span class=root>nārīgaṇapurakkhatā; </span><br><p id=vv18:1.5><span class=root>Obhāsentī disā sabbā, </span><br><p id=vv18:1.6><span class=root>osadhī viya tārakā. </span><br><p id=vv18:2.1><span class=root>Kena tetādiso vaṇṇo, </span><br><p id=vv18:2.2><span class=root>kena te idha mijjhati; </span><br><p id=vv18:2.3><span class=root>Uppajjanti ca te bhogā, </span><br><p id=vv18:2.4><span class=root>ye keci manaso piyā. </span><br><p id=vv18:3.1><span class=root>Pucchāmi taṁ devi mahānubhāve, </span><br><p id=vv18:3.2><span class=root>Manussabhūtā kimakāsi puññaṁ; </span><br><p id=vv18:3.3><span class=root>Kenāsi evaṁ jalitānubhāvā, </span><br><p id=vv18:3.4><span class=root>Vaṇṇo ca te sabbadisā pabhāsatī”ti. </span><br><p id=vv18:4.1><span class=root>Sā devatā attamanā, </span><br><p id=vv18:4.2><span class=root>moggallānena pucchitā; </span><br><p id=vv18:4.3><span class=root>Pañhaṁ puṭṭhā viyākāsi, </span><br><p id=vv18:4.4><span class=root>yassa kammassidaṁ phalaṁ. </span><br><p id=vv18:5.1><span class=root>“Ahaṁ manussesu manussabhūtā, </span><br><p id=vv18:5.2><span class=root>Dāsī ahosiṁ parapessiyā kule. </span><br><p id=vv18:6.1><span class=root>Upāsikā cakkhumato, </span><br><p id=vv18:6.2><span class=root>gotamassa yasassino; </span><br><p id=vv18:6.3><span class=root>Tassā me nikkamo āsi, </span><br><p id=vv18:6.4><span class=root>sāsane tassa tādino. </span><br><p id=vv18:7.1><span class=root>Kāmaṁ bhijjatuyaṁ kāyo, </span><br><p id=vv18:7.2><span class=root>neva atthettha saṇṭhanaṁ; </span><br><p id=vv18:7.3><span class=root>Sikkhāpadānaṁ pañcannaṁ, </span><br><p id=vv18:7.4><span class=root>maggo sovatthiko sivo. </span><br><p id=vv18:8.1><span class=root>Akaṇṭako agahano, </span><br><p id=vv18:8.2><span class=root>uju sabbhi pavedito; </span><br><p id=vv18:8.3><span class=root>Nikkamassa phalaṁ passa, </span><br><p id=vv18:8.4><span class=root>yathidaṁ pāpuṇitthikā. </span><br><p id=vv18:9.1><span class=root>Āmantanikā raññomhi, </span><br><p id=vv18:9.2><span class=root>sakkassa vasavattino; </span><br><p id=vv18:9.3><span class=root>Saṭṭhi tūriyasahassāni, </span><br><p id=vv18:9.4><span class=root>paṭibodhaṁ karonti me. </span><br><p id=vv18:10.1><span class=root>Ālambo gaggaro bhīmo, </span><br><p id=vv18:10.2><span class=root>sādhuvādī ca saṁsayo; </span><br><p id=vv18:10.3><span class=root>Pokkharo ca suphasso ca, </span><br><p id=vv18:10.4><span class=root>viṇāmokkhā ca nāriyo. </span><br><p id=vv18:11.1><span class=root>Nandā ceva sunandā ca, </span><br><p id=vv18:11.2><span class=root>soṇadinnā sucimhitā; </span><br><p id=vv18:11.3><span class=root>Alambusā missakesī ca, </span><br><p id=vv18:11.4><span class=root>puṇḍarīkāti dāruṇī. </span><br><p id=vv18:12.1><span class=root>Eṇīphassā suphassā ca, </span><br><p id=vv18:12.2><span class=root>subhaddā muduvādinī; </span><br><p id=vv18:12.3><span class=root>Etā caññā ca seyyāse, </span><br><p id=vv18:12.4><span class=root>accharānaṁ pabodhikā. </span><br><p id=vv18:13.1><span class=root>Tā maṁ kālenupāgantvā, </span><br><p id=vv18:13.2><span class=root>abhibhāsanti devatā; </span><br><p id=vv18:13.3><span class=root>Handa naccāma gāyāma, </span><br><p id=vv18:13.4><span class=root>handa taṁ ramayāmase. </span><br><p id=vv18:14.1><span class=root>Nayidaṁ akatapuññānaṁ, </span><br><p id=vv18:14.2><span class=root>katapuññānamevidaṁ; </span><br><p id=vv18:14.3><span class=root>Asokaṁ nandanaṁ rammaṁ, </span><br><p id=vv18:14.4><span class=root>tidasānaṁ mahāvanaṁ. </span><br><p id=vv18:15.1><span class=root>Sukhaṁ akatapuññānaṁ, </span><br><p id=vv18:15.2><span class=root>idha natthi parattha ca; </span><br><p id=vv18:15.3><span class=root>Sukhañca katapuññānaṁ, </span><br><p id=vv18:15.4><span class=root>idha ceva parattha ca. </span><br><p id=vv18:16.1><span class=root>Tesaṁ sahabyakāmānaṁ, </span><br><p id=vv18:16.2><span class=root>kattabbaṁ kusalaṁ bahuṁ; </span><br><p id=vv18:16.3><span class=root>Katapuññā hi modanti, </span><br><p id=vv18:16.4><span class=root>sagge bhogasamaṅgino”ti. </span><br><p id=vv18:17.1><span class=root>Dāsivimānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>