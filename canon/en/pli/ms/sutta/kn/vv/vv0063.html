<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0062.html>Previous</a><a href=/canon/en/pli/ms/sutta/kn/vv/vv0064.html>Next</a></div><p><div class=verse-container id=vv63:0.1><span>Vimānavatthu </span></div><p><div class=verse-container id=vv63:0.2><span>Purisavimāna </span></div><p><div class=verse-container id=vv63:0.3><span>Mahārathavagga </span></div><p><div class=verse-container id=vv63:0.4><span class=big-bold>13. Cūḷarathavimānavatthu </span></div><p><div class=verse-container id=vv63:1.1><span>“Daḷhadhammā nisārassa, </span></div><p><div class=verse-container id=vv63:1.2><span>dhanuṁ olubbha tiṭṭhasi; </span></div><p><div class=verse-container id=vv63:1.3><span>Khattiyo nusi rājañño, </span></div><p><div class=verse-container id=vv63:1.4><span>adu luddo vanecaro”ti. </span></div><p><div class=verse-container id=vv63:2.1><span>“Assakādhipatissāhaṁ, </span></div><p><div class=verse-container id=vv63:2.2><span>bhante putto vanecaro; </span></div><p><div class=verse-container id=vv63:2.3><span>Nāmaṁ me bhikkhu te brūmi, </span></div><p><div class=verse-container id=vv63:2.4><span>sujāto iti maṁ vidū. </span></div><p><div class=verse-container id=vv63:3.1><span>Mige gavesamānohaṁ, </span></div><p><div class=verse-container id=vv63:3.2><span>Ogāhanto brahāvanaṁ; </span></div><p><div class=verse-container id=vv63:3.3><span>Migaṁ tañceva nāddakkhiṁ, </span></div><p><div class=verse-container id=vv63:3.4><span>Tañca disvā ṭhito ahan”ti. </span></div><p><div class=verse-container id=vv63:4.1><span>“Svāgataṁ te mahāpuñña, </span></div><p><div class=verse-container id=vv63:4.2><span>atho te adurāgataṁ; </span></div><p><div class=verse-container id=vv63:4.3><span>Etto udakamādāya, </span></div><p><div class=verse-container id=vv63:4.4><span>pāde pakkhālayassu te. </span></div><p><div class=verse-container id=vv63:5.1><span>Idampi pānīyaṁ sītaṁ, </span></div><p><div class=verse-container id=vv63:5.2><span>ābhataṁ girigabbharā; </span></div><p><div class=verse-container id=vv63:5.3><span>Rājaputta tato pitvā, </span></div><p><div class=verse-container id=vv63:5.4><span>santhatasmiṁ upāvisā”ti. </span></div><p><div class=verse-container id=vv63:6.1><span>“Kalyāṇī vata te vācā, </span></div><p><div class=verse-container id=vv63:6.2><span>Savanīyā mahāmuni; </span></div><p><div class=verse-container id=vv63:6.3><span>Nelā atthavatī vaggu, </span></div><p><div class=verse-container id=vv63:6.4><span>Mantvā atthañca bhāsasi. </span></div><p><div class=verse-container id=vv63:7.1><span>Kā te rati vane viharato, </span></div><p><div class=verse-container id=vv63:7.2><span>Isinisabha vadehi puṭṭho; </span></div><p><div class=verse-container id=vv63:7.3><span>Tava vacanapathaṁ nisāmayitvā, </span></div><p><div class=verse-container id=vv63:7.4><span>Atthadhammapadaṁ samācaremase”ti. </span></div><p><div class=verse-container id=vv63:8.1><span>“Ahiṁsā sabbapāṇīnaṁ, </span></div><p><div class=verse-container id=vv63:8.2><span>kumāramhāka ruccati; </span></div><p><div class=verse-container id=vv63:8.3><span>Theyyā ca aticārā ca, </span></div><p><div class=verse-container id=vv63:8.4><span>majjapānā ca ārati. </span></div><p><div class=verse-container id=vv63:9.1><span>Ārati samacariyā ca, </span></div><p><div class=verse-container id=vv63:9.2><span>bāhusaccaṁ kataññutā; </span></div><p><div class=verse-container id=vv63:9.3><span>Diṭṭheva dhamme pāsaṁsā, </span></div><p><div class=verse-container id=vv63:9.4><span>dhammā ete pasaṁsiyāti. </span></div><p><div class=verse-container id=vv63:10.1><span>Santike maraṇaṁ tuyhaṁ, </span></div><p><div class=verse-container id=vv63:10.2><span>oraṁ māsehi pañcahi; </span></div><p><div class=verse-container id=vv63:10.3><span>Rājaputta vijānāhi, </span></div><p><div class=verse-container id=vv63:10.4><span>attānaṁ parimocayā”ti. </span></div><p><div class=verse-container id=vv63:11.1><span>“Katamaṁ svāhaṁ janapadaṁ gantvā, </span></div><p><div class=verse-container id=vv63:11.2><span>Kiṁ kammaṁ kiñca porisaṁ; </span></div><p><div class=verse-container id=vv63:11.3><span>Kāya vā pana vijjāya, </span></div><p><div class=verse-container id=vv63:11.4><span>Bhaveyyaṁ ajarāmaro”ti. </span></div><p><div class=verse-container id=vv63:12.1><span>“Na vijjate so padeso, </span></div><p><div class=verse-container id=vv63:12.2><span>kammaṁ vijjā ca porisaṁ; </span></div><p><div class=verse-container id=vv63:12.3><span>Yattha gantvā bhave macco, </span></div><p><div class=verse-container id=vv63:12.4><span>rājaputtājarāmaro. </span></div><p><div class=verse-container id=vv63:13.1><span>Mahaddhanā mahābhogā, </span></div><p><div class=verse-container id=vv63:13.2><span>raṭṭhavantopi khattiyā; </span></div><p><div class=verse-container id=vv63:13.3><span>Pahūtadhanadhaññāse, </span></div><p><div class=verse-container id=vv63:13.4><span>tepi no ajarāmarā. </span></div><p><div class=verse-container id=vv63:14.1><span>Yadi te sutā andhakaveṇḍuputtā, </span></div><p><div class=verse-container id=vv63:14.2><span>Sūrā vīrā vikkantappahārino; </span></div><p><div class=verse-container id=vv63:14.3><span>Tepi āyukkhayaṁ pattā, </span></div><p><div class=verse-container id=vv63:14.4><span>Viddhastā sassatīsamā. </span></div><p><div class=verse-container id=vv63:15.1><span>Khattiyā brāhmaṇā vessā, </span></div><p><div class=verse-container id=vv63:15.2><span>suddā caṇḍālapukkusā; </span></div><p><div class=verse-container id=vv63:15.3><span>Ete caññe ca jātiyā, </span></div><p><div class=verse-container id=vv63:15.4><span>tepi no ajarāmarā. </span></div><p><div class=verse-container id=vv63:16.1><span>Ye mantaṁ parivattenti, </span></div><p><div class=verse-container id=vv63:16.2><span>chaḷaṅgaṁ brahmacintitaṁ; </span></div><p><div class=verse-container id=vv63:16.3><span>Ete caññe ca vijjāya, </span></div><p><div class=verse-container id=vv63:16.4><span>tepi no ajarāmarā. </span></div><p><div class=verse-container id=vv63:17.1><span>Isayo cāpi ye santā, </span></div><p><div class=verse-container id=vv63:17.2><span>saññatattā tapassino; </span></div><p><div class=verse-container id=vv63:17.3><span>Sarīraṁ tepi kālena, </span></div><p><div class=verse-container id=vv63:17.4><span>vijahanti tapassino. </span></div><p><div class=verse-container id=vv63:18.1><span>Bhāvitattāpi arahanto, </span></div><p><div class=verse-container id=vv63:18.2><span>katakiccā anāsavā; </span></div><p><div class=verse-container id=vv63:18.3><span>Nikkhipanti imaṁ dehaṁ, </span></div><p><div class=verse-container id=vv63:18.4><span>puññapāpaparikkhayā”ti. </span></div><p><div class=verse-container id=vv63:19.1><span>“Subhāsitā atthavatī, </span></div><p><div class=verse-container id=vv63:19.2><span>gāthāyo te mahāmuni; </span></div><p><div class=verse-container id=vv63:19.3><span>Nijjhattomhi subhaṭṭhena, </span></div><p><div class=verse-container id=vv63:19.4><span>tvañca me saraṇaṁ bhavā”ti. </span></div><p><div class=verse-container id=vv63:20.1><span>“Mā maṁ tvaṁ saraṇaṁ gaccha, </span></div><p><div class=verse-container id=vv63:20.2><span>tameva saraṇaṁ vaja; </span></div><p><div class=verse-container id=vv63:20.3><span>Sakyaputtaṁ mahāvīraṁ, </span></div><p><div class=verse-container id=vv63:20.4><span>yamahaṁ saraṇaṁ gato”ti. </span></div><p><div class=verse-container id=vv63:21.1><span>“Katarasmiṁ so janapade, </span></div><p><div class=verse-container id=vv63:21.2><span>satthā tumhāka mārisa; </span></div><p><div class=verse-container id=vv63:21.3><span>Ahampi daṭṭhuṁ gacchissaṁ, </span></div><p><div class=verse-container id=vv63:21.4><span>jinaṁ appaṭipuggalan”ti. </span></div><p><div class=verse-container id=vv63:22.1><span>“Puratthimasmiṁ janapade, </span></div><p><div class=verse-container id=vv63:22.2><span>okkākakulasambhavo; </span></div><p><div class=verse-container id=vv63:22.3><span>Tatthāsi purisājañño, </span></div><p><div class=verse-container id=vv63:22.4><span>so ca kho parinibbuto”ti. </span></div><p><div class=verse-container id=vv63:23.1><span>“Sace hi buddho tiṭṭheyya, </span></div><p><div class=verse-container id=vv63:23.2><span>Satthā tumhāka mārisa; </span></div><p><div class=verse-container id=vv63:23.3><span>Yojanāni sahassāni, </span></div><p><div class=verse-container id=vv63:23.4><span>Gaccheyyaṁ payirupāsituṁ. </span></div><p><div class=verse-container id=vv63:24.1><span>Yato ca kho parinibbuto, </span></div><p><div class=verse-container id=vv63:24.2><span>satthā tumhāka mārisa; </span></div><p><div class=verse-container id=vv63:24.3><span>Nibbutampi mahāvīraṁ, </span></div><p><div class=verse-container id=vv63:24.4><span>gacchāmi saraṇaṁ ahaṁ. </span></div><p><div class=verse-container id=vv63:25.1><span>Upemi saraṇaṁ buddhaṁ, </span></div><p><div class=verse-container id=vv63:25.2><span>dhammañcāpi anuttaraṁ; </span></div><p><div class=verse-container id=vv63:25.3><span>Saṅghañca naradevassa, </span></div><p><div class=verse-container id=vv63:25.4><span>gacchāmi saraṇaṁ ahaṁ. </span></div><p><div class=verse-container id=vv63:26.1><span>Pāṇātipātā viramāmi khippaṁ, </span></div><p><div class=verse-container id=vv63:26.2><span>Loke adinnaṁ parivajjayāmi; </span></div><p><div class=verse-container id=vv63:26.3><span>Amajjapo no ca musā bhaṇāmi, </span></div><p><div class=verse-container id=vv63:26.4><span>Sakena dārena ca homi tuṭṭho”ti. </span></div><p><div class=verse-container id=vv63:27.1><span>“Sahassaraṁsīva yathā mahappabho, </span></div><p><div class=verse-container id=vv63:27.2><span>Disaṁ yathā bhāti nabhe anukkamaṁ; </span></div><p><div class=verse-container id=vv63:27.3><span>Tathāpakāro tavāyaṁ mahāratho, </span></div><p><div class=verse-container id=vv63:27.4><span>Samantato yojanasattamāyato. </span></div><p><div class=verse-container id=vv63:28.1><span>Suvaṇṇapaṭṭehi samantamotthaṭo, </span></div><p><div class=verse-container id=vv63:28.2><span>Urassa muttāhi maṇīhi cittito; </span></div><p><div class=verse-container id=vv63:28.3><span>Lekhā suvaṇṇassa ca rūpiyassa ca, </span></div><p><div class=verse-container id=vv63:28.4><span>Sobhenti veḷuriyamayā sunimmitā. </span></div><p><div class=verse-container id=vv63:29.1><span>Sīsañcidaṁ veḷuriyassa nimmitaṁ, </span></div><p><div class=verse-container id=vv63:29.2><span>Yugañcidaṁ lohitakāya cittitaṁ; </span></div><p><div class=verse-container id=vv63:29.3><span>Yuttā suvaṇṇassa ca rūpiyassa ca, </span></div><p><div class=verse-container id=vv63:29.4><span>Sobhanti assā ca ime manojavā. </span></div><p><div class=verse-container id=vv63:30.1><span>So tiṭṭhasi hemarathe adhiṭṭhito, </span></div><p><div class=verse-container id=vv63:30.2><span>Devānamindova sahassavāhano; </span></div><p><div class=verse-container id=vv63:30.3><span>Pucchāmi tāhaṁ yasavanta kovidaṁ, </span></div><p><div class=verse-container id=vv63:30.4><span>Kathaṁ tayā laddho ayaṁ uḷāro”ti. </span></div><p><div class=verse-container id=vv63:31.1><span>“Sujāto nāmahaṁ bhante, </span></div><p><div class=verse-container id=vv63:31.2><span>rājaputto pure ahuṁ; </span></div><p><div class=verse-container id=vv63:31.3><span>Tvañca maṁ anukampāya, </span></div><p><div class=verse-container id=vv63:31.4><span>saññamasmiṁ nivesayi. </span></div><p><div class=verse-container id=vv63:32.1><span>Khīṇāyukañca maṁ ñatvā, </span></div><p><div class=verse-container id=vv63:32.2><span>sarīraṁ pādāsi satthuno; </span></div><p><div class=verse-container id=vv63:32.3><span>Imaṁ sujāta pūjehi, </span></div><p><div class=verse-container id=vv63:32.4><span>taṁ te atthāya hehiti. </span></div><p><div class=verse-container id=vv63:33.1><span>Tāhaṁ gandhehi mālehi, </span></div><p><div class=verse-container id=vv63:33.2><span>pūjayitvā samuyyuto; </span></div><p><div class=verse-container id=vv63:33.3><span>Pahāya mānusaṁ dehaṁ, </span></div><p><div class=verse-container id=vv63:33.4><span>upapannomhi nandanaṁ. </span></div><p><div class=verse-container id=vv63:34.1><span>Nandane ca vane ramme, </span></div><p><div class=verse-container id=vv63:34.2><span>nānādijagaṇāyute; </span></div><p><div class=verse-container id=vv63:34.3><span>Ramāmi naccagītehi, </span></div><p><div class=verse-container id=vv63:34.4><span>accharāhi purakkhato”ti. </span></div><p><div class=verse-container id=vv63:35.1><span>Cūḷarathavimānaṁ terasamaṁ. </span></div><div class=flex-between><a href=/canon/en/pli/ms/sutta/kn/vv/vv0062.html>Previous</a><a href=/canon/en/pli/ms/sutta/kn/vv/vv0064.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>