<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/vv.html> Vimānavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/vv/vv0062.html>Previous</a><a href=/canon/en/pli/ms/sutta/kn/vv/vv0064.html>Next</a></div><p id=vv63:0.1><span class=root>Vimānavatthu </span><br><p id=vv63:0.2><span class=root>Purisavimāna </span><br><p id=vv63:0.3><span class=root>Mahārathavagga </span><br><p id=vv63:0.4><span class="root big-bold">13. Cūḷarathavimānavatthu </span><br><p id=vv63:1.1><span class=root>“Daḷhadhammā nisārassa, </span><br><p id=vv63:1.2><span class=root>dhanuṁ olubbha tiṭṭhasi; </span><br><p id=vv63:1.3><span class=root>Khattiyo nusi rājañño, </span><br><p id=vv63:1.4><span class=root>adu luddo vanecaro”ti. </span><br><p id=vv63:2.1><span class=root>“Assakādhipatissāhaṁ, </span><br><p id=vv63:2.2><span class=root>bhante putto vanecaro; </span><br><p id=vv63:2.3><span class=root>Nāmaṁ me bhikkhu te brūmi, </span><br><p id=vv63:2.4><span class=root>sujāto iti maṁ vidū. </span><br><p id=vv63:3.1><span class=root>Mige gavesamānohaṁ, </span><br><p id=vv63:3.2><span class=root>Ogāhanto brahāvanaṁ; </span><br><p id=vv63:3.3><span class=root>Migaṁ tañceva nāddakkhiṁ, </span><br><p id=vv63:3.4><span class=root>Tañca disvā ṭhito ahan”ti. </span><br><p id=vv63:4.1><span class=root>“Svāgataṁ te mahāpuñña, </span><br><p id=vv63:4.2><span class=root>atho te adurāgataṁ; </span><br><p id=vv63:4.3><span class=root>Etto udakamādāya, </span><br><p id=vv63:4.4><span class=root>pāde pakkhālayassu te. </span><br><p id=vv63:5.1><span class=root>Idampi pānīyaṁ sītaṁ, </span><br><p id=vv63:5.2><span class=root>ābhataṁ girigabbharā; </span><br><p id=vv63:5.3><span class=root>Rājaputta tato pitvā, </span><br><p id=vv63:5.4><span class=root>santhatasmiṁ upāvisā”ti. </span><br><p id=vv63:6.1><span class=root>“Kalyāṇī vata te vācā, </span><br><p id=vv63:6.2><span class=root>Savanīyā mahāmuni; </span><br><p id=vv63:6.3><span class=root>Nelā atthavatī vaggu, </span><br><p id=vv63:6.4><span class=root>Mantvā atthañca bhāsasi. </span><br><p id=vv63:7.1><span class=root>Kā te rati vane viharato, </span><br><p id=vv63:7.2><span class=root>Isinisabha vadehi puṭṭho; </span><br><p id=vv63:7.3><span class=root>Tava vacanapathaṁ nisāmayitvā, </span><br><p id=vv63:7.4><span class=root>Atthadhammapadaṁ samācaremase”ti. </span><br><p id=vv63:8.1><span class=root>“Ahiṁsā sabbapāṇīnaṁ, </span><br><p id=vv63:8.2><span class=root>kumāramhāka ruccati; </span><br><p id=vv63:8.3><span class=root>Theyyā ca aticārā ca, </span><br><p id=vv63:8.4><span class=root>majjapānā ca ārati. </span><br><p id=vv63:9.1><span class=root>Ārati samacariyā ca, </span><br><p id=vv63:9.2><span class=root>bāhusaccaṁ kataññutā; </span><br><p id=vv63:9.3><span class=root>Diṭṭheva dhamme pāsaṁsā, </span><br><p id=vv63:9.4><span class=root>dhammā ete pasaṁsiyāti. </span><br><p id=vv63:10.1><span class=root>Santike maraṇaṁ tuyhaṁ, </span><br><p id=vv63:10.2><span class=root>oraṁ māsehi pañcahi; </span><br><p id=vv63:10.3><span class=root>Rājaputta vijānāhi, </span><br><p id=vv63:10.4><span class=root>attānaṁ parimocayā”ti. </span><br><p id=vv63:11.1><span class=root>“Katamaṁ svāhaṁ janapadaṁ gantvā, </span><br><p id=vv63:11.2><span class=root>Kiṁ kammaṁ kiñca porisaṁ; </span><br><p id=vv63:11.3><span class=root>Kāya vā pana vijjāya, </span><br><p id=vv63:11.4><span class=root>Bhaveyyaṁ ajarāmaro”ti. </span><br><p id=vv63:12.1><span class=root>“Na vijjate so padeso, </span><br><p id=vv63:12.2><span class=root>kammaṁ vijjā ca porisaṁ; </span><br><p id=vv63:12.3><span class=root>Yattha gantvā bhave macco, </span><br><p id=vv63:12.4><span class=root>rājaputtājarāmaro. </span><br><p id=vv63:13.1><span class=root>Mahaddhanā mahābhogā, </span><br><p id=vv63:13.2><span class=root>raṭṭhavantopi khattiyā; </span><br><p id=vv63:13.3><span class=root>Pahūtadhanadhaññāse, </span><br><p id=vv63:13.4><span class=root>tepi no ajarāmarā. </span><br><p id=vv63:14.1><span class=root>Yadi te sutā andhakaveṇḍuputtā, </span><br><p id=vv63:14.2><span class=root>Sūrā vīrā vikkantappahārino; </span><br><p id=vv63:14.3><span class=root>Tepi āyukkhayaṁ pattā, </span><br><p id=vv63:14.4><span class=root>Viddhastā sassatīsamā. </span><br><p id=vv63:15.1><span class=root>Khattiyā brāhmaṇā vessā, </span><br><p id=vv63:15.2><span class=root>suddā caṇḍālapukkusā; </span><br><p id=vv63:15.3><span class=root>Ete caññe ca jātiyā, </span><br><p id=vv63:15.4><span class=root>tepi no ajarāmarā. </span><br><p id=vv63:16.1><span class=root>Ye mantaṁ parivattenti, </span><br><p id=vv63:16.2><span class=root>chaḷaṅgaṁ brahmacintitaṁ; </span><br><p id=vv63:16.3><span class=root>Ete caññe ca vijjāya, </span><br><p id=vv63:16.4><span class=root>tepi no ajarāmarā. </span><br><p id=vv63:17.1><span class=root>Isayo cāpi ye santā, </span><br><p id=vv63:17.2><span class=root>saññatattā tapassino; </span><br><p id=vv63:17.3><span class=root>Sarīraṁ tepi kālena, </span><br><p id=vv63:17.4><span class=root>vijahanti tapassino. </span><br><p id=vv63:18.1><span class=root>Bhāvitattāpi arahanto, </span><br><p id=vv63:18.2><span class=root>katakiccā anāsavā; </span><br><p id=vv63:18.3><span class=root>Nikkhipanti imaṁ dehaṁ, </span><br><p id=vv63:18.4><span class=root>puññapāpaparikkhayā”ti. </span><br><p id=vv63:19.1><span class=root>“Subhāsitā atthavatī, </span><br><p id=vv63:19.2><span class=root>gāthāyo te mahāmuni; </span><br><p id=vv63:19.3><span class=root>Nijjhattomhi subhaṭṭhena, </span><br><p id=vv63:19.4><span class=root>tvañca me saraṇaṁ bhavā”ti. </span><br><p id=vv63:20.1><span class=root>“Mā maṁ tvaṁ saraṇaṁ gaccha, </span><br><p id=vv63:20.2><span class=root>tameva saraṇaṁ vaja; </span><br><p id=vv63:20.3><span class=root>Sakyaputtaṁ mahāvīraṁ, </span><br><p id=vv63:20.4><span class=root>yamahaṁ saraṇaṁ gato”ti. </span><br><p id=vv63:21.1><span class=root>“Katarasmiṁ so janapade, </span><br><p id=vv63:21.2><span class=root>satthā tumhāka mārisa; </span><br><p id=vv63:21.3><span class=root>Ahampi daṭṭhuṁ gacchissaṁ, </span><br><p id=vv63:21.4><span class=root>jinaṁ appaṭipuggalan”ti. </span><br><p id=vv63:22.1><span class=root>“Puratthimasmiṁ janapade, </span><br><p id=vv63:22.2><span class=root>okkākakulasambhavo; </span><br><p id=vv63:22.3><span class=root>Tatthāsi purisājañño, </span><br><p id=vv63:22.4><span class=root>so ca kho parinibbuto”ti. </span><br><p id=vv63:23.1><span class=root>“Sace hi buddho tiṭṭheyya, </span><br><p id=vv63:23.2><span class=root>Satthā tumhāka mārisa; </span><br><p id=vv63:23.3><span class=root>Yojanāni sahassāni, </span><br><p id=vv63:23.4><span class=root>Gaccheyyaṁ payirupāsituṁ. </span><br><p id=vv63:24.1><span class=root>Yato ca kho parinibbuto, </span><br><p id=vv63:24.2><span class=root>satthā tumhāka mārisa; </span><br><p id=vv63:24.3><span class=root>Nibbutampi mahāvīraṁ, </span><br><p id=vv63:24.4><span class=root>gacchāmi saraṇaṁ ahaṁ. </span><br><p id=vv63:25.1><span class=root>Upemi saraṇaṁ buddhaṁ, </span><br><p id=vv63:25.2><span class=root>dhammañcāpi anuttaraṁ; </span><br><p id=vv63:25.3><span class=root>Saṅghañca naradevassa, </span><br><p id=vv63:25.4><span class=root>gacchāmi saraṇaṁ ahaṁ. </span><br><p id=vv63:26.1><span class=root>Pāṇātipātā viramāmi khippaṁ, </span><br><p id=vv63:26.2><span class=root>Loke adinnaṁ parivajjayāmi; </span><br><p id=vv63:26.3><span class=root>Amajjapo no ca musā bhaṇāmi, </span><br><p id=vv63:26.4><span class=root>Sakena dārena ca homi tuṭṭho”ti. </span><br><p id=vv63:27.1><span class=root>“Sahassaraṁsīva yathā mahappabho, </span><br><p id=vv63:27.2><span class=root>Disaṁ yathā bhāti nabhe anukkamaṁ; </span><br><p id=vv63:27.3><span class=root>Tathāpakāro tavāyaṁ mahāratho, </span><br><p id=vv63:27.4><span class=root>Samantato yojanasattamāyato. </span><br><p id=vv63:28.1><span class=root>Suvaṇṇapaṭṭehi samantamotthaṭo, </span><br><p id=vv63:28.2><span class=root>Urassa muttāhi maṇīhi cittito; </span><br><p id=vv63:28.3><span class=root>Lekhā suvaṇṇassa ca rūpiyassa ca, </span><br><p id=vv63:28.4><span class=root>Sobhenti veḷuriyamayā sunimmitā. </span><br><p id=vv63:29.1><span class=root>Sīsañcidaṁ veḷuriyassa nimmitaṁ, </span><br><p id=vv63:29.2><span class=root>Yugañcidaṁ lohitakāya cittitaṁ; </span><br><p id=vv63:29.3><span class=root>Yuttā suvaṇṇassa ca rūpiyassa ca, </span><br><p id=vv63:29.4><span class=root>Sobhanti assā ca ime manojavā. </span><br><p id=vv63:30.1><span class=root>So tiṭṭhasi hemarathe adhiṭṭhito, </span><br><p id=vv63:30.2><span class=root>Devānamindova sahassavāhano; </span><br><p id=vv63:30.3><span class=root>Pucchāmi tāhaṁ yasavanta kovidaṁ, </span><br><p id=vv63:30.4><span class=root>Kathaṁ tayā laddho ayaṁ uḷāro”ti. </span><br><p id=vv63:31.1><span class=root>“Sujāto nāmahaṁ bhante, </span><br><p id=vv63:31.2><span class=root>rājaputto pure ahuṁ; </span><br><p id=vv63:31.3><span class=root>Tvañca maṁ anukampāya, </span><br><p id=vv63:31.4><span class=root>saññamasmiṁ nivesayi. </span><br><p id=vv63:32.1><span class=root>Khīṇāyukañca maṁ ñatvā, </span><br><p id=vv63:32.2><span class=root>sarīraṁ pādāsi satthuno; </span><br><p id=vv63:32.3><span class=root>Imaṁ sujāta pūjehi, </span><br><p id=vv63:32.4><span class=root>taṁ te atthāya hehiti. </span><br><p id=vv63:33.1><span class=root>Tāhaṁ gandhehi mālehi, </span><br><p id=vv63:33.2><span class=root>pūjayitvā samuyyuto; </span><br><p id=vv63:33.3><span class=root>Pahāya mānusaṁ dehaṁ, </span><br><p id=vv63:33.4><span class=root>upapannomhi nandanaṁ. </span><br><p id=vv63:34.1><span class=root>Nandane ca vane ramme, </span><br><p id=vv63:34.2><span class=root>nānādijagaṇāyute; </span><br><p id=vv63:34.3><span class=root>Ramāmi naccagītehi, </span><br><p id=vv63:34.4><span class=root>accharāhi purakkhato”ti. </span><br><p id=vv63:35.1><span class=root>Cūḷarathavimānaṁ terasamaṁ. </span><br></main><footer class="container footer"><small><a href=/about/>Contact info</a></small></footer>