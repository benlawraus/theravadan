<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0029.html>Previous</a><a href=/canon/en/pli/ms/sutta/kn/pv/pv0031.html>Next</a></div><p><div class=verse-container id=pv30:0.1><span>Petavatthu </span></div><p><div class=verse-container id=pv30:0.2><span>Cūḷavagga </span></div><p><div class=verse-container id=pv30:0.3><span class=big-bold>5. Kumārapetavatthu </span></div><p><div class=verse-container id=pv30:1.1><span>Accherarūpaṁ sugatassa ñāṇaṁ, </span></div><p><div class=verse-container id=pv30:1.2><span>Satthā yathā puggalaṁ byākāsi; </span></div><p><div class=verse-container id=pv30:1.3><span>Ussannapuññāpi bhavanti heke, </span></div><p><div class=verse-container id=pv30:1.4><span>Parittapuññāpi bhavanti heke. </span></div><p><div class=verse-container id=pv30:2.1><span>Ayaṁ kumāro sīvathikāya chaḍḍito, </span></div><p><div class=verse-container id=pv30:2.2><span>Aṅguṭṭhasnehena yāpeti rattiṁ; </span></div><p><div class=verse-container id=pv30:2.3><span>Na yakkhabhūtā na sarīsapā vā, </span></div><p><div class=verse-container id=pv30:2.4><span>Viheṭhayeyyuṁ katapuññaṁ kumāraṁ. </span></div><p><div class=verse-container id=pv30:3.1><span>Sunakhāpimassa palihiṁsu pāde, </span></div><p><div class=verse-container id=pv30:3.2><span>Dhaṅkā siṅgālā parivattayanti; </span></div><p><div class=verse-container id=pv30:3.3><span>Gabbhāsayaṁ pakkhigaṇā haranti, </span></div><p><div class=verse-container id=pv30:3.4><span>Kākā pana akkhimalaṁ haranti. </span></div><p><div class=verse-container id=pv30:4.1><span>Nayimassa rakkhaṁ vidahiṁsu keci, </span></div><p><div class=verse-container id=pv30:4.2><span>Na osadhaṁ sāsapadhūpanaṁ vā; </span></div><p><div class=verse-container id=pv30:4.3><span>Nakkhattayogampi na aggahesuṁ, </span></div><p><div class=verse-container id=pv30:4.4><span>Na sabbadhaññānipi ākiriṁsu. </span></div><p><div class=verse-container id=pv30:5.1><span>Etādisaṁ uttamakicchapattaṁ, </span></div><p><div class=verse-container id=pv30:5.2><span>Rattābhataṁ sīvathikāya chaḍḍitaṁ; </span></div><p><div class=verse-container id=pv30:5.3><span>Nonītapiṇḍaṁva pavedhamānaṁ, </span></div><p><div class=verse-container id=pv30:5.4><span>Sasaṁsayaṁ jīvitasāvasesaṁ. </span></div><p><div class=verse-container id=pv30:6.1><span>Tamaddasā devamanussapūjito, </span></div><p><div class=verse-container id=pv30:6.2><span>Disvā ca taṁ byākari bhūripañño; </span></div><p><div class=verse-container id=pv30:6.3><span>“Ayaṁ kumāro nagarassimassa, </span></div><p><div class=verse-container id=pv30:6.4><span>Aggakuliko bhavissati bhogato ca”. </span></div><p><div class=verse-container id=pv30:7.1><span>“Kissa vataṁ kiṁ pana brahmacariyaṁ, </span></div><p><div class=verse-container id=pv30:7.2><span>Kissa suciṇṇassa ayaṁ vipāko; </span></div><p><div class=verse-container id=pv30:7.3><span>Etādisaṁ byasanaṁ pāpuṇitvā, </span></div><p><div class=verse-container id=pv30:7.4><span>Taṁ tādisaṁ paccanubhossatiddhin”ti. </span></div><p><div class=verse-container id=pv30:8.1><span>Buddhapamukhassa bhikkhusaṅghassa, </span></div><p><div class=verse-container id=pv30:8.2><span>Pūjaṁ akāsi janatā uḷāraṁ; </span></div><p><div class=verse-container id=pv30:8.3><span>Tatrassa cittassahu aññathattaṁ, </span></div><p><div class=verse-container id=pv30:8.4><span>Vācaṁ abhāsi pharusaṁ asabbhaṁ. </span></div><p><div class=verse-container id=pv30:9.1><span>So taṁ vitakkaṁ pavinodayitvā, </span></div><p><div class=verse-container id=pv30:9.2><span>Pītiṁ pasādaṁ paṭiladdhā pacchā; </span></div><p><div class=verse-container id=pv30:9.3><span>Tathāgataṁ jetavane vasantaṁ, </span></div><p><div class=verse-container id=pv30:9.4><span>Yāguyā upaṭṭhāsi sattarattaṁ. </span></div><p><div class=verse-container id=pv30:10.1><span>Tassa vataṁ taṁ pana brahmacariyaṁ, </span></div><p><div class=verse-container id=pv30:10.2><span>Tassa suciṇṇassa ayaṁ vipāko; </span></div><p><div class=verse-container id=pv30:10.3><span>Etādisaṁ byasanaṁ pāpuṇitvā, </span></div><p><div class=verse-container id=pv30:10.4><span>Taṁ tādisaṁ paccanubhossatiddhiṁ. </span></div><p><div class=verse-container id=pv30:11.1><span>Ṭhatvāna so vassasataṁ idheva, </span></div><p><div class=verse-container id=pv30:11.2><span>Sabbehi kāmehi samaṅgibhūto; </span></div><p><div class=verse-container id=pv30:11.3><span>Kāyassa bhedā abhisamparāyaṁ, </span></div><p><div class=verse-container id=pv30:11.4><span>Sahabyataṁ gacchati vāsavassāti. </span></div><p><div class=verse-container id=pv30:12.1><span>Kumārapetavatthu pañcamaṁ. </span></div><div class=flex-between><a href=/canon/en/pli/ms/sutta/kn/pv/pv0029.html>Previous</a><a href=/canon/en/pli/ms/sutta/kn/pv/pv0031.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>