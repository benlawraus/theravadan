<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0029.html>Previous</a><a href=/canon/en/pli/ms/sutta/kn/pv/pv0031.html>Next</a></div><p id=pv30:0.1><span class=root>Petavatthu </span><br><p id=pv30:0.2><span class=root>Cūḷavagga </span><br><p id=pv30:0.3><span class="root big-bold">5. Kumārapetavatthu </span><br><p id=pv30:1.1><span class=root>Accherarūpaṁ sugatassa ñāṇaṁ, </span><br><p id=pv30:1.2><span class=root>Satthā yathā puggalaṁ byākāsi; </span><br><p id=pv30:1.3><span class=root>Ussannapuññāpi bhavanti heke, </span><br><p id=pv30:1.4><span class=root>Parittapuññāpi bhavanti heke. </span><br><p id=pv30:2.1><span class=root>Ayaṁ kumāro sīvathikāya chaḍḍito, </span><br><p id=pv30:2.2><span class=root>Aṅguṭṭhasnehena yāpeti rattiṁ; </span><br><p id=pv30:2.3><span class=root>Na yakkhabhūtā na sarīsapā vā, </span><br><p id=pv30:2.4><span class=root>Viheṭhayeyyuṁ katapuññaṁ kumāraṁ. </span><br><p id=pv30:3.1><span class=root>Sunakhāpimassa palihiṁsu pāde, </span><br><p id=pv30:3.2><span class=root>Dhaṅkā siṅgālā parivattayanti; </span><br><p id=pv30:3.3><span class=root>Gabbhāsayaṁ pakkhigaṇā haranti, </span><br><p id=pv30:3.4><span class=root>Kākā pana akkhimalaṁ haranti. </span><br><p id=pv30:4.1><span class=root>Nayimassa rakkhaṁ vidahiṁsu keci, </span><br><p id=pv30:4.2><span class=root>Na osadhaṁ sāsapadhūpanaṁ vā; </span><br><p id=pv30:4.3><span class=root>Nakkhattayogampi na aggahesuṁ, </span><br><p id=pv30:4.4><span class=root>Na sabbadhaññānipi ākiriṁsu. </span><br><p id=pv30:5.1><span class=root>Etādisaṁ uttamakicchapattaṁ, </span><br><p id=pv30:5.2><span class=root>Rattābhataṁ sīvathikāya chaḍḍitaṁ; </span><br><p id=pv30:5.3><span class=root>Nonītapiṇḍaṁva pavedhamānaṁ, </span><br><p id=pv30:5.4><span class=root>Sasaṁsayaṁ jīvitasāvasesaṁ. </span><br><p id=pv30:6.1><span class=root>Tamaddasā devamanussapūjito, </span><br><p id=pv30:6.2><span class=root>Disvā ca taṁ byākari bhūripañño; </span><br><p id=pv30:6.3><span class=root>“Ayaṁ kumāro nagarassimassa, </span><br><p id=pv30:6.4><span class=root>Aggakuliko bhavissati bhogato ca”. </span><br><p id=pv30:7.1><span class=root>“Kissa vataṁ kiṁ pana brahmacariyaṁ, </span><br><p id=pv30:7.2><span class=root>Kissa suciṇṇassa ayaṁ vipāko; </span><br><p id=pv30:7.3><span class=root>Etādisaṁ byasanaṁ pāpuṇitvā, </span><br><p id=pv30:7.4><span class=root>Taṁ tādisaṁ paccanubhossatiddhin”ti. </span><br><p id=pv30:8.1><span class=root>Buddhapamukhassa bhikkhusaṅghassa, </span><br><p id=pv30:8.2><span class=root>Pūjaṁ akāsi janatā uḷāraṁ; </span><br><p id=pv30:8.3><span class=root>Tatrassa cittassahu aññathattaṁ, </span><br><p id=pv30:8.4><span class=root>Vācaṁ abhāsi pharusaṁ asabbhaṁ. </span><br><p id=pv30:9.1><span class=root>So taṁ vitakkaṁ pavinodayitvā, </span><br><p id=pv30:9.2><span class=root>Pītiṁ pasādaṁ paṭiladdhā pacchā; </span><br><p id=pv30:9.3><span class=root>Tathāgataṁ jetavane vasantaṁ, </span><br><p id=pv30:9.4><span class=root>Yāguyā upaṭṭhāsi sattarattaṁ. </span><br><p id=pv30:10.1><span class=root>Tassa vataṁ taṁ pana brahmacariyaṁ, </span><br><p id=pv30:10.2><span class=root>Tassa suciṇṇassa ayaṁ vipāko; </span><br><p id=pv30:10.3><span class=root>Etādisaṁ byasanaṁ pāpuṇitvā, </span><br><p id=pv30:10.4><span class=root>Taṁ tādisaṁ paccanubhossatiddhiṁ. </span><br><p id=pv30:11.1><span class=root>Ṭhatvāna so vassasataṁ idheva, </span><br><p id=pv30:11.2><span class=root>Sabbehi kāmehi samaṅgibhūto; </span><br><p id=pv30:11.3><span class=root>Kāyassa bhedā abhisamparāyaṁ, </span><br><p id=pv30:11.4><span class=root>Sahabyataṁ gacchati vāsavassāti. </span><br><p id=pv30:12.1><span class=root>Kumārapetavatthu pañcamaṁ. </span><br></main><footer class="container footer"><small><a href=/about>Contact info</a></small></footer>