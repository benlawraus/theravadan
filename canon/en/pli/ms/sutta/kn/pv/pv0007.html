<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0006.html>Previous</a><a href=/canon/en/pli/ms/sutta/kn/pv/pv0008.html>Next</a></div><p id=pv7:0.1><span class=root>Petavatthu </span><br><p id=pv7:0.2><span class=root>Uragavagga </span><br><p id=pv7:0.3><span class="root big-bold">7. Sattaputtakhādapetivatthu </span><br><p id=pv7:1.1><span class=root>“Naggā dubbaṇṇarūpāsi, </span><br><p id=pv7:1.2><span class=root>duggandhā pūti vāyasi; </span><br><p id=pv7:1.3><span class=root>Makkhikāhi parikiṇṇā, </span><br><p id=pv7:1.4><span class=root>kā nu tvaṁ idha tiṭṭhasī”ti. </span><br><p id=pv7:2.1><span class=root>“Ahaṁ bhadante petīmhi, </span><br><p id=pv7:2.2><span class=root>duggatā yamalokikā; </span><br><p id=pv7:2.3><span class=root>Pāpakammaṁ karitvāna, </span><br><p id=pv7:2.4><span class=root>petalokaṁ ito gatā. </span><br><p id=pv7:3.1><span class=root>Kālena satta puttāni, </span><br><p id=pv7:3.2><span class=root>sāyaṁ satta punāpare; </span><br><p id=pv7:3.3><span class=root>Vijāyitvāna khādāmi, </span><br><p id=pv7:3.4><span class=root>tepi nā honti me alaṁ. </span><br><p id=pv7:4.1><span class=root>Pariḍayhati dhūmāyati, </span><br><p id=pv7:4.2><span class=root>khudāya hadayaṁ mama; </span><br><p id=pv7:4.3><span class=root>Nibbutiṁ nādhigacchāmi, </span><br><p id=pv7:4.4><span class=root>aggidaḍḍhāva ātape”ti. </span><br><p id=pv7:5.1><span class=root>“Kiṁ nu kāyena vācāya, </span><br><p id=pv7:5.2><span class=root>manasā dukkaṭaṁ kataṁ; </span><br><p id=pv7:5.3><span class=root>Kissa kammavipākena, </span><br><p id=pv7:5.4><span class=root>puttamaṁsāni khādasī”ti. </span><br><p id=pv7:6.1><span class=root>“Ahū mayhaṁ duve puttā, </span><br><p id=pv7:6.2><span class=root>ubho sampattayobbanā; </span><br><p id=pv7:6.3><span class=root>Sāhaṁ puttabalūpetā, </span><br><p id=pv7:6.4><span class=root>sāmikaṁ atimaññisaṁ. </span><br><p id=pv7:7.1><span class=root>Tato me sāmiko kuddho, </span><br><p id=pv7:7.2><span class=root>sapatiṁ mayhamānayi; </span><br><p id=pv7:7.3><span class=root>Sā ca gabbhaṁ alabhittha, </span><br><p id=pv7:7.4><span class=root>tassā pāpaṁ acetayiṁ. </span><br><p id=pv7:8.1><span class=root>Sāhaṁ paduṭṭhamanasā, </span><br><p id=pv7:8.2><span class=root>akariṁ gabbhapātanaṁ; </span><br><p id=pv7:8.3><span class=root>Tassā temāsiko gabbho, </span><br><p id=pv7:8.4><span class=root>pūtilohitako pati. </span><br><p id=pv7:9.1><span class=root>Tadassā mātā kupitā, </span><br><p id=pv7:9.2><span class=root>mayhaṁ ñātī samānayi; </span><br><p id=pv7:9.3><span class=root>Sapathañca maṁ kāresi, </span><br><p id=pv7:9.4><span class=root>paribhāsāpayī ca maṁ. </span><br><p id=pv7:10.1><span class=root>Sāhaṁ ghorañca sapathaṁ, </span><br><p id=pv7:10.2><span class=root>musāvādaṁ abhāsisaṁ; </span><br><p id=pv7:10.3><span class=root>‘Puttamaṁsāni khādāmi, </span><br><p id=pv7:10.4><span class=root>sace taṁ pakataṁ mayā’. </span><br><p id=pv7:11.1><span class=root>Tassa kammassa vipākena, </span><br><p id=pv7:11.2><span class=root>musāvādassa cūbhayaṁ; </span><br><p id=pv7:11.3><span class=root>Puttamaṁsāni khādāmi, </span><br><p id=pv7:11.4><span class=root>pubbalohitamakkhitā”ti. </span><br><p id=pv7:12.1><span class=root>Sattaputtakhādapetivatthu sattamaṁ. </span><br></main><footer class="container footer"><small><a href=/about/>Contact info</a></small></footer>