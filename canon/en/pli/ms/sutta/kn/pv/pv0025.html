<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0024.html>Previous</a><a href=/canon/en/pli/ms/sutta/kn/pv/pv0026.html>Next</a></div><p id=pv25:0.1><span class=root>Petavatthu </span><br><p id=pv25:0.2><span class=root>Ubbarivagga </span><br><p id=pv25:0.3><span class="root big-bold">13. Ubbaripetavatthu </span><br><p id=pv25:1.1><span class=root>Ahu rājā brahmadatto, </span><br><p id=pv25:1.2><span class=root>pañcālānaṁ rathesabho; </span><br><p id=pv25:1.3><span class=root>Ahorattānamaccayā, </span><br><p id=pv25:1.4><span class=root>rājā kālamakrubbatha. </span><br><p id=pv25:2.1><span class=root>Tassa āḷāhanaṁ gantvā, </span><br><p id=pv25:2.2><span class=root>bhariyā kandati ubbarī; </span><br><p id=pv25:2.3><span class=root>Brahmadattaṁ apassantī, </span><br><p id=pv25:2.4><span class=root>brahmadattāti kandati. </span><br><p id=pv25:3.1><span class=root>Isi ca tattha āgacchi, </span><br><p id=pv25:3.2><span class=root>sampannacaraṇo muni; </span><br><p id=pv25:3.3><span class=root>So ca tattha apucchittha, </span><br><p id=pv25:3.4><span class=root>ye tattha susamāgatā. </span><br><p id=pv25:4.1><span class=root>“Kassa idaṁ āḷāhanaṁ, </span><br><p id=pv25:4.2><span class=root>nānāgandhasameritaṁ; </span><br><p id=pv25:4.3><span class=root>Kassāyaṁ kandati bhariyā, </span><br><p id=pv25:4.4><span class=root>ito dūragataṁ patiṁ; </span><br><p id=pv25:4.5><span class=root>Brahmadattaṁ apassantī, </span><br><p id=pv25:4.6><span class=root>‘brahmadattā’ti kandati”. </span><br><p id=pv25:5.1><span class=root>Te ca tattha viyākaṁsu, </span><br><p id=pv25:5.2><span class=root>ye tattha susamāgatā; </span><br><p id=pv25:5.3><span class=root>“Brahmadattassa bhadante, </span><br><p id=pv25:5.4><span class=root>brahmadattassa mārisa. </span><br><p id=pv25:6.1><span class=root>Tassa idaṁ āḷāhanaṁ, </span><br><p id=pv25:6.2><span class=root>nānāgandhasameritaṁ; </span><br><p id=pv25:6.3><span class=root>Tassāyaṁ kandati bhariyā, </span><br><p id=pv25:6.4><span class=root>ito dūragataṁ patiṁ; </span><br><p id=pv25:6.5><span class=root>Brahmadattaṁ apassantī, </span><br><p id=pv25:6.6><span class=root>‘brahmadattā’ti kandati”. </span><br><p id=pv25:7.1><span class=root>“Chaḷāsītisahassāni, </span><br><p id=pv25:7.2><span class=root>brahmadattassanāmakā; </span><br><p id=pv25:7.3><span class=root>Imasmiṁ āḷāhane daḍḍhā, </span><br><p id=pv25:7.4><span class=root>tesaṁ kamanusocasī”ti. </span><br><p id=pv25:8.1><span class=root>“Yo rājā cūḷanīputto, </span><br><p id=pv25:8.2><span class=root>pañcālānaṁ rathesabho; </span><br><p id=pv25:8.3><span class=root>Taṁ bhante anusocāmi, </span><br><p id=pv25:8.4><span class=root>bhattāraṁ sabbakāmadan”ti. </span><br><p id=pv25:9.1><span class=root>“Sabbe vāhesuṁ rājāno, </span><br><p id=pv25:9.2><span class=root>brahmadattassanāmakā; </span><br><p id=pv25:9.3><span class=root>Sabbeva cūḷanīputtā, </span><br><p id=pv25:9.4><span class=root>pañcālānaṁ rathesabhā. </span><br><p id=pv25:10.1><span class=root>Sabbesaṁ anupubbena, </span><br><p id=pv25:10.2><span class=root>mahesittamakārayi; </span><br><p id=pv25:10.3><span class=root>Kasmā purimake hitvā, </span><br><p id=pv25:10.4><span class=root>pacchimaṁ anusocasī”ti. </span><br><p id=pv25:11.1><span class=root>“Ātume itthibhūtāya, </span><br><p id=pv25:11.2><span class=root>dīgharattāya mārisa; </span><br><p id=pv25:11.3><span class=root>Yassā me itthibhūtāya, </span><br><p id=pv25:11.4><span class=root>saṁsāre bahubhāsasī”ti. </span><br><p id=pv25:12.1><span class=root>“Ahu itthī ahu puriso, </span><br><p id=pv25:12.2><span class=root>pasuyonimpi āgamā; </span><br><p id=pv25:12.3><span class=root>Evametaṁ atītānaṁ, </span><br><p id=pv25:12.4><span class=root>pariyanto na dissatī”ti. </span><br><p id=pv25:13.1><span class=root>“Ādittaṁ vata maṁ santaṁ, </span><br><p id=pv25:13.2><span class=root>ghatasittaṁva pāvakaṁ; </span><br><p id=pv25:13.3><span class=root>Vārinā viya osiñcaṁ, </span><br><p id=pv25:13.4><span class=root>sabbaṁ nibbāpaye daraṁ. </span><br><p id=pv25:14.1><span class=root>Abbahī vata me sallaṁ, </span><br><p id=pv25:14.2><span class=root>sokaṁ hadayanissitaṁ; </span><br><p id=pv25:14.3><span class=root>Yo me sokaparetāya, </span><br><p id=pv25:14.4><span class=root>patisokaṁ apānudi. </span><br><p id=pv25:15.1><span class=root>Sāhaṁ abbūḷhasallāsmi, </span><br><p id=pv25:15.2><span class=root>sītibhūtāsmi nibbutā; </span><br><p id=pv25:15.3><span class=root>Na socāmi na rodāmi, </span><br><p id=pv25:15.4><span class=root>tava sutvā mahāmunī”ti. </span><br><p id=pv25:16.1><span class=root>Tassa taṁ vacanaṁ sutvā, </span><br><p id=pv25:16.2><span class=root>samaṇassa subhāsitaṁ; </span><br><p id=pv25:16.3><span class=root>Pattacīvaramādāya, </span><br><p id=pv25:16.4><span class=root>pabbaji anagāriyaṁ. </span><br><p id=pv25:17.1><span class=root>Sā ca pabbajitā santā, </span><br><p id=pv25:17.2><span class=root>agārasmā anagāriyaṁ; </span><br><p id=pv25:17.3><span class=root>Mettacittaṁ abhāvesi, </span><br><p id=pv25:17.4><span class=root>brahmalokūpapattiyā. </span><br><p id=pv25:18.1><span class=root>Gāmā gāmaṁ vicarantī, </span><br><p id=pv25:18.2><span class=root>nigame rājadhāniyo; </span><br><p id=pv25:18.3><span class=root>Uruvelā nāma so gāmo, </span><br><p id=pv25:18.4><span class=root>yattha kālamakrubbatha. </span><br><p id=pv25:19.1><span class=root>Mettacittaṁ ābhāvetvā, </span><br><p id=pv25:19.2><span class=root>brahmalokūpapattiyā; </span><br><p id=pv25:19.3><span class=root>Itthicittaṁ virājetvā, </span><br><p id=pv25:19.4><span class=root>brahmalokūpagā ahūti. </span><br><p id=pv25:20.1><span class=root>Ubbaripetavatthu terasamaṁ. </span><br><p id=pv25:21.1><span class=root>Ubbarivaggo dutiyo. </span><br><p id=pv25:22.1><span class=root>Tassuddānaṁ </span><br><p id=pv25:23.1><span class=root>Mocakaṁ mātā mattā ca, </span><br><p id=pv25:23.2><span class=root>Nandā kuṇḍalīnā ghaṭo; </span><br><p id=pv25:23.3><span class=root>Dve seṭṭhī tunnavāyo ca, </span><br><p id=pv25:23.4><span class=root>Uttara suttakaṇṇa ubbarīti. </span><br></main><footer class="container footer"><small><a href=/about>Contact info</a></small></footer>