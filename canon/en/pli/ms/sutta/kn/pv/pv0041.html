<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0040.html>Previous</a><a href=/canon/en/pli/ms/sutta/kn/pv/pv0042.html>Next</a></div><p id=pv41:0.1><span class=root>Petavatthu </span><br><p id=pv41:0.2><span class=root>Mahāvagga </span><br><p id=pv41:0.3><span class="root big-bold">6. Kumārapetavatthu </span><br><p id=pv41:1.1><span class=root>“Sāvatthi nāma nagaraṁ, </span><br><p id=pv41:1.2><span class=root>himavantassa passato; </span><br><p id=pv41:1.3><span class=root>Tattha āsuṁ dve kumārā, </span><br><p id=pv41:1.4><span class=root>rājaputtāti me sutaṁ. </span><br><p id=pv41:2.1><span class=root>Sammattā rajanīyesu, </span><br><p id=pv41:2.2><span class=root>kāmassādābhinandino; </span><br><p id=pv41:2.3><span class=root>Paccuppannasukhe giddhā, </span><br><p id=pv41:2.4><span class=root>na te passiṁsunāgataṁ. </span><br><p id=pv41:3.1><span class=root>Te cutā ca manussattā, </span><br><p id=pv41:3.2><span class=root>paralokaṁ ito gatā; </span><br><p id=pv41:3.3><span class=root>Tedha ghosentyadissantā, </span><br><p id=pv41:3.4><span class=root>pubbe dukkaṭamattano. </span><br><p id=pv41:4.1><span class=root>Bahūsu vata santesu, </span><br><p id=pv41:4.2><span class=root>deyyadhamme upaṭṭhite; </span><br><p id=pv41:4.3><span class=root>Nāsakkhimhā ca attānaṁ, </span><br><p id=pv41:4.4><span class=root>parittaṁ kātuṁ sukhāvahaṁ. </span><br><p id=pv41:5.1><span class=root>Kiṁ tato pāpakaṁ assa, </span><br><p id=pv41:5.2><span class=root>yaṁ no rājakulā cutā; </span><br><p id=pv41:5.3><span class=root>Upapannā pettivisayaṁ, </span><br><p id=pv41:5.4><span class=root>khuppipāsasamappitā. </span><br><p id=pv41:6.1><span class=root>Sāmino idha hutvāna, </span><br><p id=pv41:6.2><span class=root>honti asāmino tahiṁ; </span><br><p id=pv41:6.3><span class=root>Bhamanti khuppipāsāya, </span><br><p id=pv41:6.4><span class=root>manussā unnatonatā. </span><br><p id=pv41:7.1><span class=root>Etamādīnavaṁ ñatvā, </span><br><p id=pv41:7.2><span class=root>issaramadasambhavaṁ; </span><br><p id=pv41:7.3><span class=root>Pahāya issaramadaṁ, </span><br><p id=pv41:7.4><span class=root>bhave saggagato naro; </span><br><p id=pv41:7.5><span class=root>Kāyassa bhedā sappañño, </span><br><p id=pv41:7.6><span class=root>saggaṁ so upapajjatī”ti. </span><br><p id=pv41:8.1><span class=root>Kumārapetavatthu chaṭṭhaṁ. </span><br></main><footer class="container footer"><small><a href=/about/>Contact info</a></small></footer>