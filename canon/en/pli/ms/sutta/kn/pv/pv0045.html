<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0044.html>Previous</a><a href=/canon/en/pli/ms/sutta/kn/pv/pv0046.html>Next</a></div><p id=pv45:0.1><span class=root>Petavatthu </span><br><p id=pv45:0.2><span class=root>Mahāvagga </span><br><p id=pv45:0.3><span class="root big-bold">10. Gaṇapetavatthu </span><br><p id=pv45:1.1><span class=root>“Naggā dubbaṇṇarūpāttha, </span><br><p id=pv45:1.2><span class=root>kisā dhamanisanthatā; </span><br><p id=pv45:1.3><span class=root>Upphāsulikā kisikā, </span><br><p id=pv45:1.4><span class=root>ke nu tumhettha mārisā”ti. </span><br><p id=pv45:2.1><span class=root>“Mayaṁ bhadante petāmhā, </span><br><p id=pv45:2.2><span class=root>duggatā yamalokikā; </span><br><p id=pv45:2.3><span class=root>Pāpakammaṁ karitvāna, </span><br><p id=pv45:2.4><span class=root>petalokaṁ ito gatā”ti. </span><br><p id=pv45:3.1><span class=root>“Kiṁ nu kāyena vācāya, </span><br><p id=pv45:3.2><span class=root>manasā dukkaṭaṁ kataṁ; </span><br><p id=pv45:3.3><span class=root>Kissa kammavipākena, </span><br><p id=pv45:3.4><span class=root>petalokaṁ ito gatā”ti. </span><br><p id=pv45:4.1><span class=root>“Anāvaṭesu titthesu, </span><br><p id=pv45:4.2><span class=root>vicinimhaddhamāsakaṁ; </span><br><p id=pv45:4.3><span class=root>Santesu deyyadhammesu, </span><br><p id=pv45:4.4><span class=root>dīpaṁ nākamha attano. </span><br><p id=pv45:5.1><span class=root>Nadiṁ upema tasitā, </span><br><p id=pv45:5.2><span class=root>rittakā parivattati; </span><br><p id=pv45:5.3><span class=root>Chāyaṁ upema uṇhesu, </span><br><p id=pv45:5.4><span class=root>ātapo parivattati. </span><br><p id=pv45:6.1><span class=root>Aggivaṇṇo ca no vāto, </span><br><p id=pv45:6.2><span class=root>ḍahanto upavāyati; </span><br><p id=pv45:6.3><span class=root>Etañca bhante arahāma, </span><br><p id=pv45:6.4><span class=root>aññañca pāpakaṁ tato. </span><br><p id=pv45:7.1><span class=root>Api yojanāni gacchāma, </span><br><p id=pv45:7.2><span class=root>chātā āhāragedhino; </span><br><p id=pv45:7.3><span class=root>Aladdhāva nivattāma, </span><br><p id=pv45:7.4><span class=root>aho no appapuññatā. </span><br><p id=pv45:8.1><span class=root>Chātā pamucchitā bhantā, </span><br><p id=pv45:8.2><span class=root>bhūmiyaṁ paṭisumbhitā; </span><br><p id=pv45:8.3><span class=root>Uttānā paṭikirāma, </span><br><p id=pv45:8.4><span class=root>avakujjā patāmase. </span><br><p id=pv45:9.1><span class=root>Te ca tattheva patitā, </span><br><p id=pv45:9.2><span class=root>bhūmiyaṁ paṭisumbhitā; </span><br><p id=pv45:9.3><span class=root>Uraṁ sīsañca ghaṭṭema, </span><br><p id=pv45:9.4><span class=root>aho no appapuññatā. </span><br><p id=pv45:10.1><span class=root>Etañca bhante arahāma, </span><br><p id=pv45:10.2><span class=root>aññañca pāpakaṁ tato; </span><br><p id=pv45:10.3><span class=root>Santesu deyyadhammesu, </span><br><p id=pv45:10.4><span class=root>dīpaṁ nākamha attano. </span><br><p id=pv45:11.1><span class=root>Te hi nūna ito gantvā, </span><br><p id=pv45:11.2><span class=root>yoniṁ laddhāna mānusiṁ; </span><br><p id=pv45:11.3><span class=root>Vadaññū sīlasampannā, </span><br><p id=pv45:11.4><span class=root>kāhāma kusalaṁ bahun”ti. </span><br><p id=pv45:12.1><span class=root>Gaṇapetavatthu dasamaṁ. </span><br></main><footer class="container footer"><small><a href=/about/>Contact info</a></small></footer>