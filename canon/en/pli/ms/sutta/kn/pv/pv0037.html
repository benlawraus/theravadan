<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0036.html>Previous</a><a href=/canon/en/pli/ms/sutta/kn/pv/pv0038.html>Next</a></div><p id=pv37:0.1><span class=root>Petavatthu </span><br><p id=pv37:0.2><span class=root>Mahāvagga </span><br><p id=pv37:0.3><span class="root big-bold">2. Serīsakapetavatthu </span><br><p id=pv37:1.1><span class=root>“Suṇotha yakkhassa vāṇijāna ca, </span><br><p id=pv37:1.2><span class=root>Samāgamo yattha tadā ahosi; </span><br><p id=pv37:1.3><span class=root>Yathā kathaṁ itaritarena cāpi, </span><br><p id=pv37:1.4><span class=root>Subhāsitaṁ tañca suṇātha sabbe. </span><br><p id=pv37:2.1><span class=root>Yo so ahu rājā pāyāsi nāma, </span><br><p id=pv37:2.2><span class=root>Bhummānaṁ sahabyagato yasassī; </span><br><p id=pv37:2.3><span class=root>So modamānova sake vimāne, </span><br><p id=pv37:2.4><span class=root>Amānuso mānuse ajjhabhāsī”ti. </span><br><p id=pv37:3.1><span class=root>“Vaṅke araññe amanussaṭṭhāne, </span><br><p id=pv37:3.2><span class=root>Kantāre appodake appabhakkhe; </span><br><p id=pv37:3.3><span class=root>Suduggame vaṇṇupathassa majjhe, </span><br><p id=pv37:3.4><span class=root>Vaṅkambhayā naṭṭhamanā manussā. </span><br><p id=pv37:4.1><span class=root>Nayidha phalā mūlamayā ca santi, </span><br><p id=pv37:4.2><span class=root>Upādānaṁ natthi kutodha bhakkho; </span><br><p id=pv37:4.3><span class=root>Aññatra paṁsūhi ca vālukāhi ca, </span><br><p id=pv37:4.4><span class=root>Tatāhi uṇhāhi ca dāruṇāhi ca. </span><br><p id=pv37:5.1><span class=root>Ujjaṅgalaṁ tattamivaṁ kapālaṁ, </span><br><p id=pv37:5.2><span class=root>Anāyasaṁ paralokena tulyaṁ; </span><br><p id=pv37:5.3><span class=root>Luddānamāvāsamidaṁ purāṇaṁ, </span><br><p id=pv37:5.4><span class=root>Bhūmippadeso abhisattarūpo. </span><br><p id=pv37:6.1><span class=root>Atha tumhe kena vaṇṇena, </span><br><p id=pv37:6.2><span class=root>Kimāsamānā imaṁ padesaṁ hi; </span><br><p id=pv37:6.3><span class=root>Anupaviṭṭhā sahasā samacca, </span><br><p id=pv37:6.4><span class=root>Lobhā bhayā atha vā sampamūḷhā”ti. </span><br><p id=pv37:7.1><span class=root>“Magadhesu aṅgesu ca satthavāhā, </span><br><p id=pv37:7.2><span class=root>Āropayitvā paṇiyaṁ puthuttaṁ; </span><br><p id=pv37:7.3><span class=root>Te yāmase sindhusovīrabhūmiṁ, </span><br><p id=pv37:7.4><span class=root>Dhanatthikā uddayaṁ patthayānā. </span><br><p id=pv37:8.1><span class=root>Divā pipāsaṁ nadhivāsayantā, </span><br><p id=pv37:8.2><span class=root>Yoggānukampañca samekkhamānā; </span><br><p id=pv37:8.3><span class=root>Etena vegena āyāma sabbe, </span><br><p id=pv37:8.4><span class=root>Rattiṁ maggaṁ paṭipannā vikāle. </span><br><p id=pv37:9.1><span class=root>Te duppayātā aparaddhamaggā, </span><br><p id=pv37:9.2><span class=root>Andhākulā vippanaṭṭhā araññe; </span><br><p id=pv37:9.3><span class=root>Suduggame vaṇṇupathassa majjhe, </span><br><p id=pv37:9.4><span class=root>Disaṁ na jānāma pamūḷhacittā. </span><br><p id=pv37:10.1><span class=root>Idañca disvāna adiṭṭhapubbaṁ, </span><br><p id=pv37:10.2><span class=root>Vimānaseṭṭhañca tavañca yakkha; </span><br><p id=pv37:10.3><span class=root>Tatuttariṁ jīvitamāsamānā, </span><br><p id=pv37:10.4><span class=root>Disvā patītā sumanā udaggā”ti. </span><br><p id=pv37:11.1><span class=root>“Pāraṁ samuddassa imañca vaṇṇuṁ, </span><br><p id=pv37:11.2><span class=root>Vettācaraṁ saṅkupathañca maggaṁ; </span><br><p id=pv37:11.3><span class=root>Nadiyo pana pabbatānañca duggā, </span><br><p id=pv37:11.4><span class=root>Puthuddisā gacchatha bhogahetu. </span><br><p id=pv37:12.1><span class=root>Pakkhandiyāna vijitaṁ paresaṁ, </span><br><p id=pv37:12.2><span class=root>Verajjake mānuse pekkhamānā; </span><br><p id=pv37:12.3><span class=root>Yaṁ vo sutaṁ vā atha vāpi diṭṭhaṁ, </span><br><p id=pv37:12.4><span class=root>Accherakaṁ taṁ vo suṇoma tātā”ti. </span><br><p id=pv37:13.1><span class=root>“Itopi accherataraṁ kumāra, </span><br><p id=pv37:13.2><span class=root>Na no sutaṁ vā atha vāpi diṭṭhaṁ; </span><br><p id=pv37:13.3><span class=root>Atītamānussakameva sabbaṁ, </span><br><p id=pv37:13.4><span class=root>Disvā na tappāma anomavaṇṇaṁ. </span><br><p id=pv37:14.1><span class=root>Vehāyasaṁ pokkharañño savanti, </span><br><p id=pv37:14.2><span class=root>Pahūtamalyā bahupuṇḍarīkā; </span><br><p id=pv37:14.3><span class=root>Dumā cime niccaphalūpapannā, </span><br><p id=pv37:14.4><span class=root>Atīva gandhā surabhiṁ pavāyanti. </span><br><p id=pv37:15.1><span class=root>Veḷūriyathambhā satamussitāse, </span><br><p id=pv37:15.2><span class=root>Silāpavāḷassa ca āyataṁsā; </span><br><p id=pv37:15.3><span class=root>Masāragallā sahalohitaṅgā, </span><br><p id=pv37:15.4><span class=root>Thambhā ime jotirasāmayāse. </span><br><p id=pv37:16.1><span class=root>Sahassathambhaṁ atulānubhāvaṁ, </span><br><p id=pv37:16.2><span class=root>Tesūpari sādhumidaṁ vimānaṁ; </span><br><p id=pv37:16.3><span class=root>Ratanantaraṁ kañcanavedimissaṁ, </span><br><p id=pv37:16.4><span class=root>Tapanīyapaṭṭehi ca sādhuchannaṁ. </span><br><p id=pv37:17.1><span class=root>Jambonaduttattamidaṁ sumaṭṭho, </span><br><p id=pv37:17.2><span class=root>Pāsādasopānaphalūpapanno; </span><br><p id=pv37:17.3><span class=root>Daḷho ca vaggu ca susaṅgato ca, </span><br><p id=pv37:17.4><span class=root>Atīva nijjhānakhamo manuñño. </span><br><p id=pv37:18.1><span class=root>Ratanantarasmiṁ bahuannapānaṁ, </span><br><p id=pv37:18.2><span class=root>Parivārito accharāsaṅgaṇena; </span><br><p id=pv37:18.3><span class=root>Murajaālambaratūriyaghuṭṭho, </span><br><p id=pv37:18.4><span class=root>Abhivanditosi thutivandanāya. </span><br><p id=pv37:19.1><span class=root>So modasi nārigaṇappabodhano, </span><br><p id=pv37:19.2><span class=root>Vimānapāsādavare manorame; </span><br><p id=pv37:19.3><span class=root>Acintiyo sabbaguṇūpapanno, </span><br><p id=pv37:19.4><span class=root>Rājā yathā vessavaṇo naḷinyā. </span><br><p id=pv37:20.1><span class=root>Devo nu āsi udavāsi yakkho, </span><br><p id=pv37:20.2><span class=root>Udāhu devindo manussabhūto; </span><br><p id=pv37:20.3><span class=root>Pucchanti taṁ vāṇijā satthavāhā, </span><br><p id=pv37:20.4><span class=root>Ācikkha ko nāma tuvaṁsi yakkho”ti. </span><br><p id=pv37:21.1><span class=root>“Serīsako nāma ahamhi yakkho, </span><br><p id=pv37:21.2><span class=root>Kantāriyo vaṇṇupathamhi gutto; </span><br><p id=pv37:21.3><span class=root>Imaṁ padesaṁ abhipālayāmi, </span><br><p id=pv37:21.4><span class=root>Vacanakaro vessavaṇassa rañño”ti. </span><br><p id=pv37:22.1><span class=root>“Adhiccaladdhaṁ pariṇāmajaṁ te, </span><br><p id=pv37:22.2><span class=root>Sayaṅkataṁ udāhu devehi dinnaṁ; </span><br><p id=pv37:22.3><span class=root>Pucchanti taṁ vāṇijā satthavāhā, </span><br><p id=pv37:22.4><span class=root>Kathaṁ tayā laddhamidaṁ manuññan”ti. </span><br><p id=pv37:23.1><span class=root>“Nādhiccaladdhaṁ na pariṇāmajaṁ me, </span><br><p id=pv37:23.2><span class=root>Na sayaṅkataṁ na hi devehi dinnaṁ; </span><br><p id=pv37:23.3><span class=root>Sakehi kammehi apāpakehi, </span><br><p id=pv37:23.4><span class=root>Puññehi me laddhamidaṁ manuññan”ti. </span><br><p id=pv37:24.1><span class=root>“Kiṁ te vataṁ kiṁ pana brahmacariyaṁ, </span><br><p id=pv37:24.2><span class=root>Kissa suciṇṇassa ayaṁ vipāko; </span><br><p id=pv37:24.3><span class=root>Pucchanti taṁ vāṇijā satthavāhā, </span><br><p id=pv37:24.4><span class=root>Kathaṁ tayā laddhamidaṁ vimānan”ti. </span><br><p id=pv37:25.1><span class=root>“Mamaṁ pāyāsīti ahu samaññā, </span><br><p id=pv37:25.2><span class=root>Rajjaṁ yadā kārayiṁ kosalānaṁ; </span><br><p id=pv37:25.3><span class=root>Natthikadiṭṭhi kadariyo pāpadhammo, </span><br><p id=pv37:25.4><span class=root>Ucchedavādī ca tadā ahosiṁ. </span><br><p id=pv37:26.1><span class=root>Samaṇo ca kho āsi kumārakassapo, </span><br><p id=pv37:26.2><span class=root>Bahussuto cittakathī uḷāro; </span><br><p id=pv37:26.3><span class=root>So me tadā dhammakathaṁ abhāsi, </span><br><p id=pv37:26.4><span class=root>Diṭṭhivisūkāni vinodayī me. </span><br><p id=pv37:27.1><span class=root>Tāhaṁ tassa dhammakathaṁ suṇitvā, </span><br><p id=pv37:27.2><span class=root>Upāsakattaṁ paṭivedayissaṁ; </span><br><p id=pv37:27.3><span class=root>Pāṇātipātā virato ahosiṁ, </span><br><p id=pv37:27.4><span class=root>Loke adinnaṁ parivajjayissaṁ; </span><br><p id=pv37:27.5><span class=root>Amajjapo no ca musā abhāṇiṁ, </span><br><p id=pv37:27.6><span class=root>Sakena dārena ca ahosi tuṭṭho. </span><br><p id=pv37:28.1><span class=root>Taṁ me vataṁ taṁ pana brahmacariyaṁ, </span><br><p id=pv37:28.2><span class=root>Tassa suciṇṇassa ayaṁ vipāko; </span><br><p id=pv37:28.3><span class=root>Teheva kammehi apāpakehi, </span><br><p id=pv37:28.4><span class=root>Puññehi me laddhamidaṁ vimānan”ti. </span><br><p id=pv37:29.1><span class=root>“Saccaṁ kirāhaṁsu narā sapaññā, </span><br><p id=pv37:29.2><span class=root>Anaññathā vacanaṁ paṇḍitānaṁ; </span><br><p id=pv37:29.3><span class=root>Yahiṁ yahiṁ gacchati puññakammo, </span><br><p id=pv37:29.4><span class=root>Tahiṁ tahiṁ modati kāmakāmī. </span><br><p id=pv37:30.1><span class=root>Yahiṁ yahiṁ sokapariddavo ca, </span><br><p id=pv37:30.2><span class=root>Vadho ca bandho ca parikkileso; </span><br><p id=pv37:30.3><span class=root>Tahiṁ tahiṁ gacchati pāpakammo, </span><br><p id=pv37:30.4><span class=root>Na muccati duggatiyā kadācī”ti. </span><br><p id=pv37:31.1><span class=root>“Sammūḷharūpova jano ahosi, </span><br><p id=pv37:31.2><span class=root>Asmiṁ muhutte kalalīkatova; </span><br><p id=pv37:31.3><span class=root>Janassimassa tuyhañca kumāra, </span><br><p id=pv37:31.4><span class=root>Appaccayo kena nu kho ahosī”ti. </span><br><p id=pv37:32.1><span class=root>“Ime ca sirīsavanā tātā, </span><br><p id=pv37:32.2><span class=root>Dibbā gandhā surabhī sampavanti; </span><br><p id=pv37:32.3><span class=root>Te sampavāyanti imaṁ vimānaṁ, </span><br><p id=pv37:32.4><span class=root>Divā ca ratto ca tamaṁ nihantvā. </span><br><p id=pv37:33.1><span class=root>Imesañca kho vassasataccayena, </span><br><p id=pv37:33.2><span class=root>Sipāṭikā phalati ekamekā; </span><br><p id=pv37:33.3><span class=root>Mānussakaṁ vassasataṁ atītaṁ, </span><br><p id=pv37:33.4><span class=root>Yadagge kāyamhi idhūpapanno. </span><br><p id=pv37:34.1><span class=root>Disvānahaṁ vassasatāni pañca, </span><br><p id=pv37:34.2><span class=root>Asmiṁ vimāne ṭhatvāna tātā; </span><br><p id=pv37:34.3><span class=root>Āyukkhayā puññakkhayā cavissaṁ, </span><br><p id=pv37:34.4><span class=root>Teneva sokena pamucchitosmī”ti. </span><br><p id=pv37:35.1><span class=root>“Kathaṁ nu soceyya tathāvidho so, </span><br><p id=pv37:35.2><span class=root>Laddhā vimānaṁ atulaṁ cirāya; </span><br><p id=pv37:35.3><span class=root>Ye cāpi kho ittaramupapannā, </span><br><p id=pv37:35.4><span class=root>Te nūna soceyyuṁ parittapuññā”ti. </span><br><p id=pv37:36.1><span class=root>“Anucchaviṁ ovadiyañca me taṁ, </span><br><p id=pv37:36.2><span class=root>Yaṁ maṁ tumhe peyyavācaṁ vadetha; </span><br><p id=pv37:36.3><span class=root>Tumhe ca kho tātā mayānuguttā, </span><br><p id=pv37:36.4><span class=root>Yenicchakaṁ tena paletha sotthin”ti. </span><br><p id=pv37:37.1><span class=root>“Gantvā mayaṁ sindhusovīrabhūmiṁ, </span><br><p id=pv37:37.2><span class=root>Dhanatthikā uddayaṁ patthayānā; </span><br><p id=pv37:37.3><span class=root>Yathāpayogā paripuṇṇacāgā, </span><br><p id=pv37:37.4><span class=root>Kāhāma serīsamahaṁ uḷāran”ti. </span><br><p id=pv37:38.1><span class=root>“Mā ceva serīsamahaṁ akattha, </span><br><p id=pv37:38.2><span class=root>Sabbañca vo bhavissati yaṁ vadetha; </span><br><p id=pv37:38.3><span class=root>Pāpāni kammāni vivajjayātha, </span><br><p id=pv37:38.4><span class=root>Dhammānuyogañca adhiṭṭhahātha. </span><br><p id=pv37:39.1><span class=root>Upāsako atthi imamhi saṅghe, </span><br><p id=pv37:39.2><span class=root>Bahussuto sīlavatūpapanno; </span><br><p id=pv37:39.3><span class=root>Saddho ca cāgī ca supesalo ca, </span><br><p id=pv37:39.4><span class=root>Vicakkhaṇo santusito mutīmā. </span><br><p id=pv37:40.1><span class=root>Sañjānamāno na musā bhaṇeyya, </span><br><p id=pv37:40.2><span class=root>Parūpaghātāya na cetayeyya; </span><br><p id=pv37:40.3><span class=root>Vebhūtikaṁ pesuṇaṁ no kareyya, </span><br><p id=pv37:40.4><span class=root>Saṇhañca vācaṁ sakhilaṁ bhaṇeyya. </span><br><p id=pv37:41.1><span class=root>Sagāravo sappatisso vinīto, </span><br><p id=pv37:41.2><span class=root>Apāpako adhisīle visuddho; </span><br><p id=pv37:41.3><span class=root>So mātaraṁ pitarañcāpi jantu, </span><br><p id=pv37:41.4><span class=root>Dhammena poseti ariyavutti. </span><br><p id=pv37:42.1><span class=root>Maññe so mātāpitūnaṁ kāraṇā, </span><br><p id=pv37:42.2><span class=root>Bhogāni pariyesati na attahetu; </span><br><p id=pv37:42.3><span class=root>Mātāpitūnañca yo accayena, </span><br><p id=pv37:42.4><span class=root>Nekkhammapoṇo carissati brahmacariyaṁ. </span><br><p id=pv37:43.1><span class=root>Ujū avaṅko asaṭho amāyo, </span><br><p id=pv37:43.2><span class=root>Na lesakappena ca vohareyya; </span><br><p id=pv37:43.3><span class=root>So tādiso sukatakammakārī, </span><br><p id=pv37:43.4><span class=root>Dhamme ṭhito kinti labhetha dukkhaṁ. </span><br><p id=pv37:44.1><span class=root>Taṁ kāraṇā pātukatomhi attanā, </span><br><p id=pv37:44.2><span class=root>Tasmā dhammaṁ passatha vāṇijāse; </span><br><p id=pv37:44.3><span class=root>Aññatra teniha bhasmī bhavetha, </span><br><p id=pv37:44.4><span class=root>Andhākulā vippanaṭṭhā araññe; </span><br><p id=pv37:44.5><span class=root>Taṁ khippamānena lahuṁ parena, </span><br><p id=pv37:44.6><span class=root>Sukho have sappurisena saṅgamo”ti. </span><br><p id=pv37:45.1><span class=root>“Kiṁ nāma so kiñca karoti kammaṁ, </span><br><p id=pv37:45.2><span class=root>Kiṁ nāmadheyyaṁ kiṁ pana tassa gottaṁ; </span><br><p id=pv37:45.3><span class=root>Mayampi naṁ daṭṭhukāmamha yakkha, </span><br><p id=pv37:45.4><span class=root>Yassānukampāya idhāgatosi; </span><br><p id=pv37:45.5><span class=root>Lābhā hi tassa yassa tuvaṁ pihesī”ti. </span><br><p id=pv37:46.1><span class=root>“Yo kappako sambhavanāmadheyyo, </span><br><p id=pv37:46.2><span class=root>Upāsako kocchaphalūpajīvī; </span><br><p id=pv37:46.3><span class=root>Jānātha naṁ tumhākaṁ pesiyo so, </span><br><p id=pv37:46.4><span class=root>Mā kho naṁ hīḷittha supesalo so”ti. </span><br><p id=pv37:47.1><span class=root>“Jānāmase yaṁ tvaṁ pavadesi yakkha, </span><br><p id=pv37:47.2><span class=root>Na kho naṁ jānāma sa edisoti; </span><br><p id=pv37:47.3><span class=root>Mayampi naṁ pūjayissāma yakkha, </span><br><p id=pv37:47.4><span class=root>Sutvāna tuyhaṁ vacanaṁ uḷāran”ti. </span><br><p id=pv37:48.1><span class=root>“Ye keci imasmiṁ satthe manussā, </span><br><p id=pv37:48.2><span class=root>Daharā mahantā athavāpi majjhimā; </span><br><p id=pv37:48.3><span class=root>Sabbeva te ālambantu vimānaṁ, </span><br><p id=pv37:48.4><span class=root>Passantu puññānaṁ phalaṁ kadariyā”ti. </span><br><p id=pv37:49.1><span class=root>Te tattha sabbeva “ahaṁ pure”ti, </span><br><p id=pv37:49.2><span class=root>Taṁ kappakaṁ tattha purakkhatvā; </span><br><p id=pv37:49.3><span class=root>Sabbeva te ālambiṁsu vimānaṁ, </span><br><p id=pv37:49.4><span class=root>Masakkasāraṁ viya vāsavassa. </span><br><p id=pv37:50.1><span class=root>Te tattha sabbeva “ahaṁ pure”ti, </span><br><p id=pv37:50.2><span class=root>Upāsakattaṁ paṭivedayiṁsu; </span><br><p id=pv37:50.3><span class=root>Pāṇātipātā paṭiviratā ahesuṁ, </span><br><p id=pv37:50.4><span class=root>Loke adinnaṁ parivajjayiṁsu; </span><br><p id=pv37:50.5><span class=root>Amajjapā no ca musā bhaṇiṁsu, </span><br><p id=pv37:50.6><span class=root>Sakena dārena ca ahesuṁ tuṭṭhā. </span><br><p id=pv37:51.1><span class=root>Te tattha sabbeva “ahaṁ pure”ti, </span><br><p id=pv37:51.2><span class=root>Upāsakattaṁ paṭivedayitvā; </span><br><p id=pv37:51.3><span class=root>Pakkāmi sattho anumodamāno, </span><br><p id=pv37:51.4><span class=root>Yakkhiddhiyā anumato punappunaṁ. </span><br><p id=pv37:52.1><span class=root>Gantvāna te sindhusovīrabhūmiṁ, </span><br><p id=pv37:52.2><span class=root>Dhanatthikā uddayaṁ patthayānā; </span><br><p id=pv37:52.3><span class=root>Yathāpayogā paripuṇṇalābhā, </span><br><p id=pv37:52.4><span class=root>Paccāgamuṁ pāṭaliputtamakkhataṁ. </span><br><p id=pv37:53.1><span class=root>Gantvāna te saṅgharaṁ sotthivanto, </span><br><p id=pv37:53.2><span class=root>Puttehi dārehi samaṅgibhūtā; </span><br><p id=pv37:53.3><span class=root>Ānandī vittā sumanā patītā, </span><br><p id=pv37:53.4><span class=root>Akaṁsu serīsamahaṁ uḷāraṁ; </span><br><p id=pv37:53.5><span class=root>Serīsakaṁ te pariveṇaṁ māpayiṁsu. </span><br><p id=pv37:54.1><span class=root>Etādisā sappurisāna sevanā, </span><br><p id=pv37:54.2><span class=root>Mahatthikā dhammaguṇāna sevanā; </span><br><p id=pv37:54.3><span class=root>Ekassa atthāya upāsakassa, </span><br><p id=pv37:54.4><span class=root>Sabbeva sattā sukhitā ahesunti. </span><br><p id=pv37:55.1><span class=root>Serīsakapetavatthu dutiyaṁ. </span><br><p id=pv37:55.2><span class=root>Bhāṇavāraṁ tatiyaṁ. </span><br></main><footer class="container footer"><small><a href=/about/>Contact info</a></small></footer>