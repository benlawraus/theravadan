<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0031.html>Previous</a><a href=/canon/en/pli/ms/sutta/kn/pv/pv0033.html>Next</a></div><p id=pv32:0.1><span class=root>Petavatthu </span><br><p id=pv32:0.2><span class=root>Cūḷavagga </span><br><p id=pv32:0.3><span class="root big-bold">7. Migaluddakapetavatthu </span><br><p id=pv32:1.1><span class=root>“Naranāripurakkhato yuvā, </span><br><p id=pv32:1.2><span class=root>Rajanīyehi kāmaguṇehi sobhasi; </span><br><p id=pv32:1.3><span class=root>Divasaṁ anubhosi kāraṇaṁ, </span><br><p id=pv32:1.4><span class=root>Kimakāsi purimāya jātiyā”ti. </span><br><p id=pv32:2.1><span class=root>“Ahaṁ rājagahe ramme, </span><br><p id=pv32:2.2><span class=root>ramaṇīye giribbaje; </span><br><p id=pv32:2.3><span class=root>Migaluddo pure āsiṁ, </span><br><p id=pv32:2.4><span class=root>lohitapāṇi dāruṇo. </span><br><p id=pv32:3.1><span class=root>Avirodhakaresu pāṇisu, </span><br><p id=pv32:3.2><span class=root>Puthusattesu paduṭṭhamānaso; </span><br><p id=pv32:3.3><span class=root>Vicariṁ atidāruṇo sadā, </span><br><p id=pv32:3.4><span class=root>Parahiṁsāya rato asaññato. </span><br><p id=pv32:4.1><span class=root>Tassa me sahāyo suhadayo, </span><br><p id=pv32:4.2><span class=root>Saddho āsi upāsako; </span><br><p id=pv32:4.3><span class=root>Sopi maṁ anukampanto, </span><br><p id=pv32:4.4><span class=root>Nivāresi punappunaṁ. </span><br><p id=pv32:5.1><span class=root>‘Mākāsi pāpakaṁ kammaṁ, </span><br><p id=pv32:5.2><span class=root>Mā tāta duggatiṁ agā; </span><br><p id=pv32:5.3><span class=root>Sace icchasi pecca sukhaṁ, </span><br><p id=pv32:5.4><span class=root>Virama pāṇavadhā asaṁyamā’. </span><br><p id=pv32:6.1><span class=root>Tassāhaṁ vacanaṁ sutvā, </span><br><p id=pv32:6.2><span class=root>Sukhakāmassa hitānukampino; </span><br><p id=pv32:6.3><span class=root>Nākāsiṁ sakalānusāsaniṁ, </span><br><p id=pv32:6.4><span class=root>Cirapāpābhirato abuddhimā. </span><br><p id=pv32:7.1><span class=root>So maṁ puna bhūrisumedhaso, </span><br><p id=pv32:7.2><span class=root>Anukampāya saṁyame nivesayi; </span><br><p id=pv32:7.3><span class=root>‘Sace divā hanasi pāṇino, </span><br><p id=pv32:7.4><span class=root>Atha te rattiṁ bhavatu saṁyamo’. </span><br><p id=pv32:8.1><span class=root>Svāhaṁ divā hanitvā pāṇino, </span><br><p id=pv32:8.2><span class=root>Virato rattimahosi saññato; </span><br><p id=pv32:8.3><span class=root>Rattāhaṁ paricāremi, </span><br><p id=pv32:8.4><span class=root>Divā khajjāmi duggato. </span><br><p id=pv32:9.1><span class=root>Tassa kammassa kusalassa, </span><br><p id=pv32:9.2><span class=root>Anubhomi rattiṁ amānusiṁ; </span><br><p id=pv32:9.3><span class=root>Divā paṭihatāva kukkurā, </span><br><p id=pv32:9.4><span class=root>Upadhāvanti samantā khādituṁ. </span><br><p id=pv32:10.1><span class=root>Ye ca te satatānuyogino, </span><br><p id=pv32:10.2><span class=root>Dhuvaṁ payuttā sugatassa sāsane; </span><br><p id=pv32:10.3><span class=root>Maññāmi te amatameva kevalaṁ, </span><br><p id=pv32:10.4><span class=root>Adhigacchanti padaṁ asaṅkhatan”ti. </span><br><p id=pv32:11.1><span class=root>Migaluddakapetavatthu sattamaṁ. </span><br></main><footer class="container footer"><small><a href=/about/>Contact info</a></small></footer>