<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0035.html>Previous</a><a href=/canon/en/pli/ms/sutta/kn/pv/pv0037.html>Next</a></div><p><div class=verse-container id=pv36:0.1><span>Petavatthu </span></div><p><div class=verse-container id=pv36:0.2><span>Mahāvagga </span></div><p><div class=verse-container id=pv36:0.3><span class=big-bold>1. Ambasakkarapetavatthu </span></div><p><div class=verse-container id=pv36:1.1><span>Vesālī nāma nagaratthi vajjīnaṁ, </span></div><p><div class=verse-container id=pv36:1.2><span>Tattha ahu licchavi ambasakkaro; </span></div><p><div class=verse-container id=pv36:1.3><span>Disvāna petaṁ nagarassa bāhiraṁ, </span></div><p><div class=verse-container id=pv36:1.4><span>Tattheva pucchittha taṁ kāraṇatthiko. </span></div><p><div class=verse-container id=pv36:2.1><span>“Seyyā nisajjā nayimassa atthi, </span></div><p><div class=verse-container id=pv36:2.2><span>Abhikkamo natthi paṭikkamo ca; </span></div><p><div class=verse-container id=pv36:2.3><span>Asitapītakhāyitavatthabhogā, </span></div><p><div class=verse-container id=pv36:2.4><span>Paricārikā sāpi imassa natthi. </span></div><p><div class=verse-container id=pv36:3.1><span>Ye ñātakā diṭṭhasutā suhajjā, </span></div><p><div class=verse-container id=pv36:3.2><span>Anukampakā yassa ahesuṁ pubbe; </span></div><p><div class=verse-container id=pv36:3.3><span>Daṭṭhumpi te dāni na taṁ labhanti, </span></div><p><div class=verse-container id=pv36:3.4><span>Virājitatto hi janena tena. </span></div><p><div class=verse-container id=pv36:4.1><span>Na oggatattassa bhavanti mittā, </span></div><p><div class=verse-container id=pv36:4.2><span>Jahanti mittā vikalaṁ viditvā; </span></div><p><div class=verse-container id=pv36:4.3><span>Atthañca disvā parivārayanti, </span></div><p><div class=verse-container id=pv36:4.4><span>Bahū mittā uggatattassa honti. </span></div><p><div class=verse-container id=pv36:5.1><span>Nihīnatto sabbabhogehi kiccho, </span></div><p><div class=verse-container id=pv36:5.2><span>Sammakkhito samparibhinnagatto; </span></div><p><div class=verse-container id=pv36:5.3><span>Ussāvabindūva palimpamāno, </span></div><p><div class=verse-container id=pv36:5.4><span>Ajja suve jīvitassūparodho. </span></div><p><div class=verse-container id=pv36:6.1><span>Etādisaṁ uttamakicchappattaṁ, </span></div><p><div class=verse-container id=pv36:6.2><span>Uttāsitaṁ pucimandassa sūle; </span></div><p><div class=verse-container id=pv36:6.3><span>‘Atha tvaṁ kena vaṇṇena vadesi yakkha, </span></div><p><div class=verse-container id=pv36:6.4><span>Jīva bho jīvitameva seyyo’”ti. </span></div><p><div class=verse-container id=pv36:7.1><span>“Sālohito esa ahosi mayhaṁ, </span></div><p><div class=verse-container id=pv36:7.2><span>Ahaṁ sarāmi purimāya jātiyā; </span></div><p><div class=verse-container id=pv36:7.3><span>Disvā ca me kāruññamahosi rāja, </span></div><p><div class=verse-container id=pv36:7.4><span>Mā pāpadhammo nirayaṁ patāyaṁ. </span></div><p><div class=verse-container id=pv36:8.1><span>Ito cuto licchavi esa poso, </span></div><p><div class=verse-container id=pv36:8.2><span>Sattussadaṁ nirayaṁ ghorarūpaṁ; </span></div><p><div class=verse-container id=pv36:8.3><span>Upapajjati dukkaṭakammakārī, </span></div><p><div class=verse-container id=pv36:8.4><span>Mahābhitāpaṁ kaṭukaṁ bhayānakaṁ. </span></div><p><div class=verse-container id=pv36:9.1><span>Anekabhāgena guṇena seyyo, </span></div><p><div class=verse-container id=pv36:9.2><span>Ayameva sūlo nirayena tena; </span></div><p><div class=verse-container id=pv36:9.3><span>Ekantadukkhaṁ kaṭukaṁ bhayānakaṁ, </span></div><p><div class=verse-container id=pv36:9.4><span>Ekantatibbaṁ nirayaṁ patāyaṁ. </span></div><p><div class=verse-container id=pv36:10.1><span>Idañca sutvā vacanaṁ mameso, </span></div><p><div class=verse-container id=pv36:10.2><span>Dukkhūpanīto vijaheyya pāṇaṁ; </span></div><p><div class=verse-container id=pv36:10.3><span>Tasmā ahaṁ santike na bhaṇāmi, </span></div><p><div class=verse-container id=pv36:10.4><span>Mā me kato jīvitassūparodho”. </span></div><p><div class=verse-container id=pv36:11.1><span>“Aññāto eso purisassa attho, </span></div><p><div class=verse-container id=pv36:11.2><span>Aññampi icchāmase pucchituṁ tuvaṁ; </span></div><p><div class=verse-container id=pv36:11.3><span>Okāsakammaṁ sace no karosi, </span></div><p><div class=verse-container id=pv36:11.4><span>Pucchāma taṁ no na ca kujjhitabban”ti. </span></div><p><div class=verse-container id=pv36:12.1><span>“Addhā paṭiññā me tadā ahu, </span></div><p><div class=verse-container id=pv36:12.2><span>Nācikkhanā appasannassa hoti; </span></div><p><div class=verse-container id=pv36:12.3><span>Akāmā saddheyyavacoti katvā, </span></div><p><div class=verse-container id=pv36:12.4><span>Pucchassu maṁ kāmaṁ yathā visayhan”ti. </span></div><p><div class=verse-container id=pv36:13.1><span>“Yaṁ kiñcahaṁ cakkhunā passissāmi, </span></div><p><div class=verse-container id=pv36:13.2><span>Sabbampi tāhaṁ abhisaddaheyyaṁ; </span></div><p><div class=verse-container id=pv36:13.3><span>Disvāva taṁ nopi ce saddaheyyaṁ, </span></div><p><div class=verse-container id=pv36:13.4><span>Kareyyāsi me yakkha niyassakamman”ti. </span></div><p><div class=verse-container id=pv36:14.1><span>“Saccappaṭiññā tava mesā hotu, </span></div><p><div class=verse-container id=pv36:14.2><span>Sutvāna dhammaṁ labha suppasādaṁ; </span></div><p><div class=verse-container id=pv36:14.3><span>Aññatthiko no ca paduṭṭhacitto, </span></div><p><div class=verse-container id=pv36:14.4><span>Yaṁ te sutaṁ asutañcāpi dhammaṁ; </span></div><p><div class=verse-container id=pv36:14.5><span>Sabbampi akkhissaṁ yathā pajānanti”. </span></div><p><div class=verse-container id=pv36:15.1><span>“Setena assena alaṅkatena, </span></div><p><div class=verse-container id=pv36:15.2><span>Upayāsi sūlāvutakassa santike; </span></div><p><div class=verse-container id=pv36:15.3><span>Yānaṁ idaṁ abbhutaṁ dassaneyyaṁ, </span></div><p><div class=verse-container id=pv36:15.4><span>Kissetaṁ kammassa ayaṁ vipāko”ti. </span></div><p><div class=verse-container id=pv36:16.1><span>“Vesāliyā nagarassa majjhe, </span></div><p><div class=verse-container id=pv36:16.2><span>Cikkhallamagge narakaṁ ahosi; </span></div><p><div class=verse-container id=pv36:16.3><span>Gosīsamekāhaṁ pasannacitto, </span></div><p><div class=verse-container id=pv36:16.4><span>Setaṁ gahetvā narakasmiṁ nikkhipiṁ. </span></div><p><div class=verse-container id=pv36:17.1><span>Etasmiṁ pādāni patiṭṭhapetvā, </span></div><p><div class=verse-container id=pv36:17.2><span>Mayañca aññe ca atikkamimhā; </span></div><p><div class=verse-container id=pv36:17.3><span>Yānaṁ idaṁ abbhutaṁ dassaneyyaṁ, </span></div><p><div class=verse-container id=pv36:17.4><span>Tasseva kammassa ayaṁ vipāko”ti. </span></div><p><div class=verse-container id=pv36:18.1><span>“Vaṇṇo ca te sabbadisā pabhāsati, </span></div><p><div class=verse-container id=pv36:18.2><span>Gandho ca te sabbadisā pavāyati; </span></div><p><div class=verse-container id=pv36:18.3><span>Yakkhiddhipattosi mahānubhāvo, </span></div><p><div class=verse-container id=pv36:18.4><span>Naggo cāsi kissa ayaṁ vipāko”ti. </span></div><p><div class=verse-container id=pv36:19.1><span>“Akkodhano niccapasannacitto, </span></div><p><div class=verse-container id=pv36:19.2><span>Saṇhāhi vācāhi janaṁ upemi; </span></div><p><div class=verse-container id=pv36:19.3><span>Tasseva kammassa ayaṁ vipāko, </span></div><p><div class=verse-container id=pv36:19.4><span>Dibbo me vaṇṇo satataṁ pabhāsati. </span></div><p><div class=verse-container id=pv36:20.1><span>Yasañca kittiñca dhamme ṭhitānaṁ, </span></div><p><div class=verse-container id=pv36:20.2><span>Disvāna mantemi pasannacitto; </span></div><p><div class=verse-container id=pv36:20.3><span>Tasseva kammassa ayaṁ vipāko, </span></div><p><div class=verse-container id=pv36:20.4><span>Dibbo me gandho satataṁ pavāyati. </span></div><p><div class=verse-container id=pv36:21.1><span>Sahāyānaṁ titthasmiṁ nhāyantānaṁ, </span></div><p><div class=verse-container id=pv36:21.2><span>Thale gahetvā nidahissa dussaṁ; </span></div><p><div class=verse-container id=pv36:21.3><span>Khiḍḍatthiko no ca paduṭṭhacitto, </span></div><p><div class=verse-container id=pv36:21.4><span>Tenamhi naggo kasirā ca vuttī”ti. </span></div><p><div class=verse-container id=pv36:22.1><span>“Yo kīḷamāno pakaroti pāpaṁ, </span></div><p><div class=verse-container id=pv36:22.2><span>Tassedisaṁ kammavipākamāhu; </span></div><p><div class=verse-container id=pv36:22.3><span>Akīḷamāno pana yo karoti, </span></div><p><div class=verse-container id=pv36:22.4><span>Kiṁ tassa kammassa vipākamāhū”ti. </span></div><p><div class=verse-container id=pv36:23.1><span>“Ye duṭṭhasaṅkappamanā manussā, </span></div><p><div class=verse-container id=pv36:23.2><span>Kāyena vācāya ca saṅkiliṭṭhā; </span></div><p><div class=verse-container id=pv36:23.3><span>Kāyassa bhedā abhisamparāyaṁ, </span></div><p><div class=verse-container id=pv36:23.4><span>Asaṁsayaṁ te nirayaṁ upenti. </span></div><p><div class=verse-container id=pv36:24.1><span>Apare pana sugatimāsamānā, </span></div><p><div class=verse-container id=pv36:24.2><span>Dāne ratā saṅgahitattabhāvā; </span></div><p><div class=verse-container id=pv36:24.3><span>Kāyassa bhedā abhisamparāyaṁ, </span></div><p><div class=verse-container id=pv36:24.4><span>Asaṁsayaṁ te sugatiṁ upentī”ti. </span></div><p><div class=verse-container id=pv36:25.1><span>“Taṁ kinti jāneyyamahaṁ avecca, </span></div><p><div class=verse-container id=pv36:25.2><span>Kalyāṇapāpassa ayaṁ vipāko; </span></div><p><div class=verse-container id=pv36:25.3><span>Kiṁ vāhaṁ disvā abhisaddaheyyaṁ, </span></div><p><div class=verse-container id=pv36:25.4><span>Ko vāpi maṁ saddahāpeyya etan”ti. </span></div><p><div class=verse-container id=pv36:26.1><span>“Disvā ca sutvā abhisaddahassu, </span></div><p><div class=verse-container id=pv36:26.2><span>Kalyāṇapāpassa ayaṁ vipāko; </span></div><p><div class=verse-container id=pv36:26.3><span>Kalyāṇapāpe ubhaye asante, </span></div><p><div class=verse-container id=pv36:26.4><span>Siyā nu sattā sugatā duggatā vā. </span></div><p><div class=verse-container id=pv36:27.1><span>No cettha kammāni kareyyuṁ maccā, </span></div><p><div class=verse-container id=pv36:27.2><span>Kalyāṇapāpāni manussaloke; </span></div><p><div class=verse-container id=pv36:27.3><span>Nāhesuṁ sattā sugatā duggatā vā, </span></div><p><div class=verse-container id=pv36:27.4><span>Hīnā paṇītā ca manussaloke. </span></div><p><div class=verse-container id=pv36:28.1><span>Yasmā ca kammāni karonti maccā, </span></div><p><div class=verse-container id=pv36:28.2><span>Kalyāṇapāpāni manussaloke; </span></div><p><div class=verse-container id=pv36:28.3><span>Tasmā hi sattā sugatā duggatā vā, </span></div><p><div class=verse-container id=pv36:28.4><span>Hīnā paṇītā ca manussaloke. </span></div><p><div class=verse-container id=pv36:29.1><span>Dvayajja kammānaṁ vipākamāhu, </span></div><p><div class=verse-container id=pv36:29.2><span>Sukhassa dukkhassa ca vedanīyaṁ; </span></div><p><div class=verse-container id=pv36:29.3><span>Tā devatāyo paricārayanti, </span></div><p><div class=verse-container id=pv36:29.4><span>Paccanti bālā dvayataṁ apassino. </span></div><p><div class=verse-container id=pv36:30.1><span>Na matthi kammāni sayaṅkatāni, </span></div><p><div class=verse-container id=pv36:30.2><span>Datvāpi me natthi yo ādiseyya; </span></div><p><div class=verse-container id=pv36:30.3><span>Acchādanaṁ sayanamathannapānaṁ, </span></div><p><div class=verse-container id=pv36:30.4><span>Tenamhi naggo kasirā ca vuttī”ti. </span></div><p><div class=verse-container id=pv36:31.1><span>“Siyā nu kho kāraṇaṁ kiñci yakkha, </span></div><p><div class=verse-container id=pv36:31.2><span>Acchādanaṁ yena tuvaṁ labhetha; </span></div><p><div class=verse-container id=pv36:31.3><span>Ācikkha me tvaṁ yadatthi hetu, </span></div><p><div class=verse-container id=pv36:31.4><span>Saddhāyikaṁ hetuvaco suṇomā”ti. </span></div><p><div class=verse-container id=pv36:32.1><span>“Kappitako nāma idhatthi bhikkhu, </span></div><p><div class=verse-container id=pv36:32.2><span>Jhāyī susīlo arahā vimutto; </span></div><p><div class=verse-container id=pv36:32.3><span>Guttindriyo saṁvutapātimokkho, </span></div><p><div class=verse-container id=pv36:32.4><span>Sītibhūto uttamadiṭṭhipatto. </span></div><p><div class=verse-container id=pv36:33.1><span>Sakhilo vadaññū suvaco sumukho, </span></div><p><div class=verse-container id=pv36:33.2><span>Svāgamo suppaṭimuttako ca; </span></div><p><div class=verse-container id=pv36:33.3><span>Puññassa khettaṁ araṇavihārī, </span></div><p><div class=verse-container id=pv36:33.4><span>Devamanussānañca dakkhiṇeyyo. </span></div><p><div class=verse-container id=pv36:34.1><span>Santo vidhūmo anīgho nirāso, </span></div><p><div class=verse-container id=pv36:34.2><span>Mutto visallo amamo avaṅko; </span></div><p><div class=verse-container id=pv36:34.3><span>Nirūpadhī sabbapapañcakhīṇo, </span></div><p><div class=verse-container id=pv36:34.4><span>Tisso vijjā anuppatto jutimā. </span></div><p><div class=verse-container id=pv36:35.1><span>Appaññāto disvāpi na ca sujāno, </span></div><p><div class=verse-container id=pv36:35.2><span>Munīti naṁ vajjisu voharanti; </span></div><p><div class=verse-container id=pv36:35.3><span>Jānanti taṁ yakkhabhūtā anejaṁ, </span></div><p><div class=verse-container id=pv36:35.4><span>Kalyāṇadhammaṁ vicarantaṁ loke. </span></div><p><div class=verse-container id=pv36:36.1><span>Tassa tuvaṁ ekayugaṁ duve vā, </span></div><p><div class=verse-container id=pv36:36.2><span>Mamuddisitvāna sace dadetha; </span></div><p><div class=verse-container id=pv36:36.3><span>Paṭiggahītāni ca tāni assu, </span></div><p><div class=verse-container id=pv36:36.4><span>Mamañca passetha sannaddhadussan”ti. </span></div><p><div class=verse-container id=pv36:37.1><span>“Kasmiṁ padese samaṇaṁ vasantaṁ, </span></div><p><div class=verse-container id=pv36:37.2><span>Gantvāna passemu mayaṁ idāni; </span></div><p><div class=verse-container id=pv36:37.3><span>Yo majja kaṅkhaṁ vicikicchitañca, </span></div><p><div class=verse-container id=pv36:37.4><span>Diṭṭhīvisūkāni vinodayeyyā”ti. </span></div><p><div class=verse-container id=pv36:38.1><span>“Eso nisinno kapinaccanāyaṁ, </span></div><p><div class=verse-container id=pv36:38.2><span>Parivārito devatāhi bahūhi; </span></div><p><div class=verse-container id=pv36:38.3><span>Dhammiṁ kathaṁ bhāsati saccanāmo, </span></div><p><div class=verse-container id=pv36:38.4><span>Sakasmimācerake appamatto”ti. </span></div><p><div class=verse-container id=pv36:39.1><span>“Tathāhaṁ kassāmi gantvā idāni, </span></div><p><div class=verse-container id=pv36:39.2><span>Acchādayissaṁ samaṇaṁ yugena; </span></div><p><div class=verse-container id=pv36:39.3><span>Paṭiggahitāni ca tāni assu, </span></div><p><div class=verse-container id=pv36:39.4><span>Tuvañca passemu sannaddhadussan”ti. </span></div><p><div class=verse-container id=pv36:40.1><span>“Mā akkhaṇe pabbajitaṁ upāgami, </span></div><p><div class=verse-container id=pv36:40.2><span>Sādhu vo licchavi nesa dhammo; </span></div><p><div class=verse-container id=pv36:40.3><span>Tato ca kāle upasaṅkamitvā, </span></div><p><div class=verse-container id=pv36:40.4><span>Tattheva passāhi raho nisinnan”ti. </span></div><p><div class=verse-container id=pv36:41.1><span>Tathāti vatvā agamāsi tattha, </span></div><p><div class=verse-container id=pv36:41.2><span>Parivārito dāsagaṇena licchavi; </span></div><p><div class=verse-container id=pv36:41.3><span>So taṁ nagaraṁ upasaṅkamitvā, </span></div><p><div class=verse-container id=pv36:41.4><span>Vāsūpagacchittha sake nivesane. </span></div><p><div class=verse-container id=pv36:42.1><span>Tato ca kāle gihikiccāni katvā, </span></div><p><div class=verse-container id=pv36:42.2><span>Nhatvā pivitvā ca khaṇaṁ labhitvā; </span></div><p><div class=verse-container id=pv36:42.3><span>Viceyya peḷāto ca yugāni aṭṭha, </span></div><p><div class=verse-container id=pv36:42.4><span>Gāhāpayī dāsagaṇena licchavi. </span></div><p><div class=verse-container id=pv36:43.1><span>So taṁ padesaṁ upasaṅkamitvā, </span></div><p><div class=verse-container id=pv36:43.2><span>Taṁ addasa samaṇaṁ santacittaṁ; </span></div><p><div class=verse-container id=pv36:43.3><span>Paṭikkantaṁ gocarato nivattaṁ, </span></div><p><div class=verse-container id=pv36:43.4><span>Sītibhūtaṁ rukkhamūle nisinnaṁ. </span></div><p><div class=verse-container id=pv36:44.1><span>Tamenamavoca upasaṅkamitvā, </span></div><p><div class=verse-container id=pv36:44.2><span>Appābādhaṁ phāsuvihārañca pucchi; </span></div><p><div class=verse-container id=pv36:44.3><span>“Vesāliyaṁ licchavihaṁ bhadante, </span></div><p><div class=verse-container id=pv36:44.4><span>Jānanti maṁ licchavi ambasakkaro. </span></div><p><div class=verse-container id=pv36:45.1><span>Imāni me aṭṭha yugā subhāni, </span></div><p><div class=verse-container id=pv36:45.2><span>Paṭigaṇha bhante padadāmi tuyhaṁ; </span></div><p><div class=verse-container id=pv36:45.3><span>Teneva atthena idhāgatosmi, </span></div><p><div class=verse-container id=pv36:45.4><span>Yathā ahaṁ attamano bhaveyyan”ti. </span></div><p><div class=verse-container id=pv36:46.1><span>“Dūratova samaṇabrāhmaṇā ca, </span></div><p><div class=verse-container id=pv36:46.2><span>Nivesanaṁ te parivajjayanti; </span></div><p><div class=verse-container id=pv36:46.3><span>Pattāni bhijjanti ca te nivesane, </span></div><p><div class=verse-container id=pv36:46.4><span>Saṅghāṭiyo cāpi vidālayanti. </span></div><p><div class=verse-container id=pv36:47.1><span>Athāpare pādakuṭhārikāhi, </span></div><p><div class=verse-container id=pv36:47.2><span>Avaṁsirā samaṇā pātayanti; </span></div><p><div class=verse-container id=pv36:47.3><span>Etādisaṁ pabbajitā vihesaṁ, </span></div><p><div class=verse-container id=pv36:47.4><span>Tayā kataṁ samaṇā pāpuṇanti. </span></div><p><div class=verse-container id=pv36:48.1><span>Tiṇena telampi na tvaṁ adāsi, </span></div><p><div class=verse-container id=pv36:48.2><span>Muḷhassa maggampi na pāvadāsi; </span></div><p><div class=verse-container id=pv36:48.3><span>Andhassa daṇḍaṁ sayamādiyāsi, </span></div><p><div class=verse-container id=pv36:48.4><span>Etādiso kadariyo asaṁvuto tuvaṁ; </span></div><p><div class=verse-container id=pv36:48.5><span>Atha tvaṁ kena vaṇṇena kimeva disvā, </span></div><p><div class=verse-container id=pv36:48.6><span>Amhehi saha saṁvibhāgaṁ karosī”ti. </span></div><p><div class=verse-container id=pv36:49.1><span>“Paccemi bhante yaṁ tvaṁ vadesi, </span></div><p><div class=verse-container id=pv36:49.2><span>Vihesayiṁ samaṇe brāhmaṇe ca; </span></div><p><div class=verse-container id=pv36:49.3><span>Khiḍḍatthiko no ca paduṭṭhacitto, </span></div><p><div class=verse-container id=pv36:49.4><span>Etampi me dukkaṭameva bhante. </span></div><p><div class=verse-container id=pv36:50.1><span>Khiḍḍāya yakkho pasavitvā pāpaṁ, </span></div><p><div class=verse-container id=pv36:50.2><span>Vedeti dukkhaṁ asamattabhogī; </span></div><p><div class=verse-container id=pv36:50.3><span>Daharo yuvā nagganiyassa bhāgī, </span></div><p><div class=verse-container id=pv36:50.4><span>Kiṁ su tato dukkhatarassa hoti. </span></div><p><div class=verse-container id=pv36:51.1><span>Taṁ disvā saṁvegamalatthaṁ bhante, </span></div><p><div class=verse-container id=pv36:51.2><span>Tappaccayā vāpi dadāmi dānaṁ; </span></div><p><div class=verse-container id=pv36:51.3><span>Paṭigaṇha bhante vatthayugāni aṭṭha, </span></div><p><div class=verse-container id=pv36:51.4><span>Yakkhassimā gacchantu dakkhiṇāyo”ti. </span></div><p><div class=verse-container id=pv36:52.1><span>“Addhā hi dānaṁ bahudhā pasatthaṁ, </span></div><p><div class=verse-container id=pv36:52.2><span>Dadato ca te akkhayadhammamatthu; </span></div><p><div class=verse-container id=pv36:52.3><span>Paṭigaṇhāmi te vatthayugāni aṭṭha, </span></div><p><div class=verse-container id=pv36:52.4><span>Yakkhassimā gacchantu dakkhiṇāyo”ti. </span></div><p><div class=verse-container id=pv36:53.1><span>Tato hi so ācamayitvā licchavi, </span></div><p><div class=verse-container id=pv36:53.2><span>Therassa datvāna yugāni aṭṭha; </span></div><p><div class=verse-container id=pv36:53.3><span>Paṭiggahitāni ca tāni assu, </span></div><p><div class=verse-container id=pv36:53.4><span>Yakkhañca passetha sannaddhadussaṁ. </span></div><p><div class=verse-container id=pv36:54.1><span>Tamaddasā candanasāralittaṁ, </span></div><p><div class=verse-container id=pv36:54.2><span>Ājaññamārūḷhamuḷāravaṇṇaṁ; </span></div><p><div class=verse-container id=pv36:54.3><span>Alaṅkataṁ sādhunivatthadussaṁ, </span></div><p><div class=verse-container id=pv36:54.4><span>Parivāritaṁ yakkhamahiddhipattaṁ. </span></div><p><div class=verse-container id=pv36:55.1><span>So taṁ disvā attamano udaggo, </span></div><p><div class=verse-container id=pv36:55.2><span>Pahaṭṭhacitto ca subhaggarūpo; </span></div><p><div class=verse-container id=pv36:55.3><span>Kammañca disvāna mahāvipākaṁ, </span></div><p><div class=verse-container id=pv36:55.4><span>Sandiṭṭhikaṁ cakkhunā sacchikatvā. </span></div><p><div class=verse-container id=pv36:56.1><span>Tamenamavoca upasaṅkamitvā, </span></div><p><div class=verse-container id=pv36:56.2><span>“Dassāmi dānaṁ samaṇabrāhmaṇānaṁ; </span></div><p><div class=verse-container id=pv36:56.3><span>Na cāpi me kiñci adeyyamatthi, </span></div><p><div class=verse-container id=pv36:56.4><span>Tuvañca me yakkha bahūpakāro”ti. </span></div><p><div class=verse-container id=pv36:57.1><span>“Tuvañca me licchavi ekadesaṁ, </span></div><p><div class=verse-container id=pv36:57.2><span>Adāsi dānāni amoghametaṁ; </span></div><p><div class=verse-container id=pv36:57.3><span>Svāhaṁ karissāmi tayāva sakkhiṁ, </span></div><p><div class=verse-container id=pv36:57.4><span>Amānuso mānusakena saddhin”ti. </span></div><p><div class=verse-container id=pv36:58.1><span>“Gatī ca bandhū ca parāyaṇañca, </span></div><p><div class=verse-container id=pv36:58.2><span>Mitto mamāsi atha devatā me; </span></div><p><div class=verse-container id=pv36:58.3><span>Yācāmi taṁ pañjaliko bhavitvā, </span></div><p><div class=verse-container id=pv36:58.4><span>Icchāmi taṁ yakkha punāpi daṭṭhun”ti. </span></div><p><div class=verse-container id=pv36:59.1><span>“Sace tuvaṁ assaddho bhavissasi, </span></div><p><div class=verse-container id=pv36:59.2><span>Kadariyarūpo vippaṭipannacitto; </span></div><p><div class=verse-container id=pv36:59.3><span>Tvaṁ neva maṁ lacchasi dassanāya, </span></div><p><div class=verse-container id=pv36:59.4><span>Disvā ca taṁ nopi ca ālapissaṁ. </span></div><p><div class=verse-container id=pv36:60.1><span>Sace pana tvaṁ bhavissasi dhammagāravo, </span></div><p><div class=verse-container id=pv36:60.2><span>Dāne rato saṅgahitattabhāvo; </span></div><p><div class=verse-container id=pv36:60.3><span>Opānabhūto samaṇabrāhmaṇānaṁ, </span></div><p><div class=verse-container id=pv36:60.4><span>Evaṁ mamaṁ lacchasi dassanāya. </span></div><p><div class=verse-container id=pv36:61.1><span>Disvā ca taṁ ālapissaṁ bhadante, </span></div><p><div class=verse-container id=pv36:61.2><span>Imañca sūlato lahuṁ pamuñca; </span></div><p><div class=verse-container id=pv36:61.3><span>Yatonidānaṁ akarimha sakkhiṁ, </span></div><p><div class=verse-container id=pv36:61.4><span>Maññāmi sūlāvutakassa kāraṇā. </span></div><p><div class=verse-container id=pv36:62.1><span>Te aññamaññaṁ akarimha sakkhiṁ, </span></div><p><div class=verse-container id=pv36:62.2><span>Ayañca sūlato lahuṁ pamutto; </span></div><p><div class=verse-container id=pv36:62.3><span>Sakkacca dhammāni samācaranto, </span></div><p><div class=verse-container id=pv36:62.4><span>Mucceyya so nirayā ca tamhā; </span></div><p><div class=verse-container id=pv36:62.5><span>Kammaṁ siyā aññatra vedanīyaṁ. </span></div><p><div class=verse-container id=pv36:63.1><span>Kappitakañca upasaṅkamitvā, </span></div><p><div class=verse-container id=pv36:63.2><span>Teneva saha saṁvibhajitvā kāle; </span></div><p><div class=verse-container id=pv36:63.3><span>Sayaṁ mukhenūpanisajja puccha, </span></div><p><div class=verse-container id=pv36:63.4><span>So te akkhissati etamatthaṁ. </span></div><p><div class=verse-container id=pv36:64.1><span>Tameva bhikkhuṁ upasaṅkamitvā, </span></div><p><div class=verse-container id=pv36:64.2><span>Pucchassu aññatthiko no ca paduṭṭhacitto; </span></div><p><div class=verse-container id=pv36:64.3><span>So te sutaṁ asutañcāpi dhammaṁ, </span></div><p><div class=verse-container id=pv36:64.4><span>Sabbampi akkhissati yathā pajānan”ti. </span></div><p><div class=verse-container id=pv36:65.1><span>So tattha rahassaṁ samullapitvā, </span></div><p><div class=verse-container id=pv36:65.2><span>Sakkhiṁ karitvāna amānusena; </span></div><p><div class=verse-container id=pv36:65.3><span>Pakkāmi so licchavīnaṁ sakāsaṁ, </span></div><p><div class=verse-container id=pv36:65.4><span>Atha bravi parisaṁ sannisinnaṁ. </span></div><p><div class=verse-container id=pv36:66.1><span>“Suṇantu bhonto mama ekavākyaṁ, </span></div><p><div class=verse-container id=pv36:66.2><span>Varaṁ varissaṁ labhissāmi atthaṁ; </span></div><p><div class=verse-container id=pv36:66.3><span>Sūlāvuto puriso luddakammo, </span></div><p><div class=verse-container id=pv36:66.4><span>Paṇihitadaṇḍo anusattarūpo. </span></div><p><div class=verse-container id=pv36:67.1><span>Ettāvatā vīsatirattimattā, </span></div><p><div class=verse-container id=pv36:67.2><span>Yato āvuto neva jīvati na mato; </span></div><p><div class=verse-container id=pv36:67.3><span>Tāhaṁ mocayissāmi dāni, </span></div><p><div class=verse-container id=pv36:67.4><span>Yathāmatiṁ anujānātu saṅgho”ti. </span></div><p><div class=verse-container id=pv36:68.1><span>“Etañca aññañca lahuṁ pamuñca, </span></div><p><div class=verse-container id=pv36:68.2><span>Ko taṁ vadetha tathā karontaṁ; </span></div><p><div class=verse-container id=pv36:68.3><span>Yathā pajānāsi tathā karohi, </span></div><p><div class=verse-container id=pv36:68.4><span>Yathāmatiṁ anujānāti saṅgho”ti. </span></div><p><div class=verse-container id=pv36:69.1><span>So taṁ padesaṁ upasaṅkamitvā, </span></div><p><div class=verse-container id=pv36:69.2><span>Sūlāvutaṁ mocayi khippameva; </span></div><p><div class=verse-container id=pv36:69.3><span>“Mā bhāyi sammā”ti ca taṁ avoca, </span></div><p><div class=verse-container id=pv36:69.4><span>Tikicchakānañca upaṭṭhapesi. </span></div><p><div class=verse-container id=pv36:70.1><span>“Kappitakañca upasaṅkamitvā, </span></div><p><div class=verse-container id=pv36:70.2><span>Teneva saha saṁvibhajitvā kāle; </span></div><p><div class=verse-container id=pv36:70.3><span>Sayaṁ mukhenūpanisajja licchavi, </span></div><p><div class=verse-container id=pv36:70.4><span>Tatheva pucchittha naṁ kāraṇatthiko. </span></div><p><div class=verse-container id=pv36:71.1><span>Sūlāvuto puriso luddakammo, </span></div><p><div class=verse-container id=pv36:71.2><span>Paṇihitadaṇḍo anusattarūpo; </span></div><p><div class=verse-container id=pv36:71.3><span>Ettāvatā vīsatirattimattā, </span></div><p><div class=verse-container id=pv36:71.4><span>Yato āvuto neva jīvati na mato. </span></div><p><div class=verse-container id=pv36:72.1><span>So mocito gantvā mayā idāni, </span></div><p><div class=verse-container id=pv36:72.2><span>Etassa yakkhassa vaco hi bhante; </span></div><p><div class=verse-container id=pv36:72.3><span>Siyā nu kho kāraṇaṁ kiñcideva, </span></div><p><div class=verse-container id=pv36:72.4><span>Yena so nirayaṁ no vajeyya. </span></div><p><div class=verse-container id=pv36:73.1><span>Ācikkha bhante yadi atthi hetu, </span></div><p><div class=verse-container id=pv36:73.2><span>Saddhāyikaṁ hetuvaco suṇoma; </span></div><p><div class=verse-container id=pv36:73.3><span>Na tesaṁ kammānaṁ vināsamatthi, </span></div><p><div class=verse-container id=pv36:73.4><span>Avedayitvā idha byantibhāvo”ti. </span></div><p><div class=verse-container id=pv36:74.1><span>“Sace sa dhammāni samācareyya, </span></div><p><div class=verse-container id=pv36:74.2><span>Sakkacca rattindivamappamatto; </span></div><p><div class=verse-container id=pv36:74.3><span>Mucceyya so nirayā ca tamhā, </span></div><p><div class=verse-container id=pv36:74.4><span>Kammaṁ siyā aññatra vedanīyan”ti. </span></div><p><div class=verse-container id=pv36:75.1><span>“Aññāto eso purisassa attho, </span></div><p><div class=verse-container id=pv36:75.2><span>Mamampi dāni anukampa bhante; </span></div><p><div class=verse-container id=pv36:75.3><span>Anusāsa maṁ ovada bhūripañña, </span></div><p><div class=verse-container id=pv36:75.4><span>Yathā ahaṁ no nirayaṁ vajeyyan”ti. </span></div><p><div class=verse-container id=pv36:76.1><span>“Ajjeva buddhaṁ saraṇaṁ upehi, </span></div><p><div class=verse-container id=pv36:76.2><span>Dhammañca saṅghañca pasannacitto; </span></div><p><div class=verse-container id=pv36:76.3><span>Tatheva sikkhāya padāni pañca, </span></div><p><div class=verse-container id=pv36:76.4><span>Akhaṇḍaphullāni samādiyassu. </span></div><p><div class=verse-container id=pv36:77.1><span>Pāṇātipātā viramassu khippaṁ, </span></div><p><div class=verse-container id=pv36:77.2><span>Loke adinnaṁ parivajjayassu; </span></div><p><div class=verse-container id=pv36:77.3><span>Amajjapo mā ca musā abhāṇī, </span></div><p><div class=verse-container id=pv36:77.4><span>Sakena dārena ca hohi tuṭṭho; </span></div><p><div class=verse-container id=pv36:77.5><span>Imañca ariyaṁ aṭṭhaṅgavarenupetaṁ, </span></div><p><div class=verse-container id=pv36:77.6><span>Samādiyāhi kusalaṁ sukhudrayaṁ. </span></div><p><div class=verse-container id=pv36:78.1><span>Cīvaraṁ piṇḍapātañca, </span></div><p><div class=verse-container id=pv36:78.2><span>paccayaṁ sayanāsanaṁ; </span></div><p><div class=verse-container id=pv36:78.3><span>Annaṁ pānaṁ khādanīyaṁ, </span></div><p><div class=verse-container id=pv36:78.4><span>vatthasenāsanāni ca; </span></div><p><div class=verse-container id=pv36:78.5><span>Dadāhi ujubhūtesu, </span></div><p><div class=verse-container id=pv36:78.6><span>vippasannena cetasā. </span></div><p><div class=verse-container id=pv36:79.1><span>Bhikkhūpi sīlasampanne, </span></div><p><div class=verse-container id=pv36:79.2><span>vītarāge bahussute; </span></div><p><div class=verse-container id=pv36:79.3><span>Tappehi annapānena, </span></div><p><div class=verse-container id=pv36:79.4><span>sadā puññaṁ pavaḍḍhati. </span></div><p><div class=verse-container id=pv36:80.1><span>Evañca dhammāni samācaranto, </span></div><p><div class=verse-container id=pv36:80.2><span>Sakkacca rattindivamappamatto; </span></div><p><div class=verse-container id=pv36:80.3><span>Muñca tuvaṁ nirayā ca tamhā, </span></div><p><div class=verse-container id=pv36:80.4><span>Kammaṁ siyā aññatra vedanīyan”ti. </span></div><p><div class=verse-container id=pv36:81.1><span>“Ajjeva buddhaṁ saraṇaṁ upemi, </span></div><p><div class=verse-container id=pv36:81.2><span>Dhammañca saṅghañca pasannacitto; </span></div><p><div class=verse-container id=pv36:81.3><span>Tatheva sikkhāya padāni pañca, </span></div><p><div class=verse-container id=pv36:81.4><span>Akhaṇḍaphullāni samādiyāmi. </span></div><p><div class=verse-container id=pv36:82.1><span>Pāṇātipātā viramāmi khippaṁ, </span></div><p><div class=verse-container id=pv36:82.2><span>Loke adinnaṁ parivajjayāmi; </span></div><p><div class=verse-container id=pv36:82.3><span>Amajjapo no ca musā bhaṇāmi, </span></div><p><div class=verse-container id=pv36:82.4><span>Sakena dārena ca homi tuṭṭho; </span></div><p><div class=verse-container id=pv36:82.5><span>Imañca ariyaṁ aṭṭhaṅgavarenupetaṁ, </span></div><p><div class=verse-container id=pv36:82.6><span>Samādiyāmi kusalaṁ sukhudrayaṁ. </span></div><p><div class=verse-container id=pv36:83.1><span>Cīvaraṁ piṇḍapātañca, </span></div><p><div class=verse-container id=pv36:83.2><span>paccayaṁ sayanāsanaṁ; </span></div><p><div class=verse-container id=pv36:83.3><span>Annaṁ pānaṁ khādanīyaṁ, </span></div><p><div class=verse-container id=pv36:83.4><span>vatthasenāsanāni ca. </span></div><p><div class=verse-container id=pv36:84.1><span>Bhikkhū ca sīlasampanne, </span></div><p><div class=verse-container id=pv36:84.2><span>vītarāge bahussute; </span></div><p><div class=verse-container id=pv36:84.3><span>Dadāmi na vikampāmi, </span></div><p><div class=verse-container id=pv36:84.4><span>buddhānaṁ sāsane rato”ti. </span></div><p><div class=verse-container id=pv36:85.1><span>Etādiso licchavi ambasakkaro, </span></div><p><div class=verse-container id=pv36:85.2><span>Vesāliyaṁ aññataro upāsako; </span></div><p><div class=verse-container id=pv36:85.3><span>Saddho mudū kārakaro ca bhikkhu, </span></div><p><div class=verse-container id=pv36:85.4><span>Saṅghañca sakkacca tadā upaṭṭhahi. </span></div><p><div class=verse-container id=pv36:86.1><span>Sūlāvuto ca arogo hutvā, </span></div><p><div class=verse-container id=pv36:86.2><span>Serī sukhī pabbajjaṁ upāgami; </span></div><p><div class=verse-container id=pv36:86.3><span>Bhikkhuñca āgamma kappitakuttamaṁ, </span></div><p><div class=verse-container id=pv36:86.4><span>Ubhopi sāmaññaphalāni ajjhaguṁ. </span></div><p><div class=verse-container id=pv36:87.1><span>Etādisā sappurisāna sevanā, </span></div><p><div class=verse-container id=pv36:87.2><span>Mahapphalā hoti sataṁ vijānataṁ; </span></div><p><div class=verse-container id=pv36:87.3><span>Sūlāvuto aggaphalaṁ aphassayi, </span></div><p><div class=verse-container id=pv36:87.4><span>Phalaṁ kaniṭṭhaṁ pana ambasakkaroti. </span></div><p><div class=verse-container id=pv36:88.1><span>Ambasakkarapetavatthu paṭhamaṁ. </span></div><div class=flex-between><a href=/canon/en/pli/ms/sutta/kn/pv/pv0035.html>Previous</a><a href=/canon/en/pli/ms/sutta/kn/pv/pv0037.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>