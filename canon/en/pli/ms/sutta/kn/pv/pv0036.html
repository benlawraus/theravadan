<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0035.html>Previous</a><a href=/canon/en/pli/ms/sutta/kn/pv/pv0037.html>Next</a></div><p id=pv36:0.1><span class=root>Petavatthu </span><br><p id=pv36:0.2><span class=root>Mahāvagga </span><br><p id=pv36:0.3><span class="root big-bold">1. Ambasakkarapetavatthu </span><br><p id=pv36:1.1><span class=root>Vesālī nāma nagaratthi vajjīnaṁ, </span><br><p id=pv36:1.2><span class=root>Tattha ahu licchavi ambasakkaro; </span><br><p id=pv36:1.3><span class=root>Disvāna petaṁ nagarassa bāhiraṁ, </span><br><p id=pv36:1.4><span class=root>Tattheva pucchittha taṁ kāraṇatthiko. </span><br><p id=pv36:2.1><span class=root>“Seyyā nisajjā nayimassa atthi, </span><br><p id=pv36:2.2><span class=root>Abhikkamo natthi paṭikkamo ca; </span><br><p id=pv36:2.3><span class=root>Asitapītakhāyitavatthabhogā, </span><br><p id=pv36:2.4><span class=root>Paricārikā sāpi imassa natthi. </span><br><p id=pv36:3.1><span class=root>Ye ñātakā diṭṭhasutā suhajjā, </span><br><p id=pv36:3.2><span class=root>Anukampakā yassa ahesuṁ pubbe; </span><br><p id=pv36:3.3><span class=root>Daṭṭhumpi te dāni na taṁ labhanti, </span><br><p id=pv36:3.4><span class=root>Virājitatto hi janena tena. </span><br><p id=pv36:4.1><span class=root>Na oggatattassa bhavanti mittā, </span><br><p id=pv36:4.2><span class=root>Jahanti mittā vikalaṁ viditvā; </span><br><p id=pv36:4.3><span class=root>Atthañca disvā parivārayanti, </span><br><p id=pv36:4.4><span class=root>Bahū mittā uggatattassa honti. </span><br><p id=pv36:5.1><span class=root>Nihīnatto sabbabhogehi kiccho, </span><br><p id=pv36:5.2><span class=root>Sammakkhito samparibhinnagatto; </span><br><p id=pv36:5.3><span class=root>Ussāvabindūva palimpamāno, </span><br><p id=pv36:5.4><span class=root>Ajja suve jīvitassūparodho. </span><br><p id=pv36:6.1><span class=root>Etādisaṁ uttamakicchappattaṁ, </span><br><p id=pv36:6.2><span class=root>Uttāsitaṁ pucimandassa sūle; </span><br><p id=pv36:6.3><span class=root>‘Atha tvaṁ kena vaṇṇena vadesi yakkha, </span><br><p id=pv36:6.4><span class=root>Jīva bho jīvitameva seyyo’”ti. </span><br><p id=pv36:7.1><span class=root>“Sālohito esa ahosi mayhaṁ, </span><br><p id=pv36:7.2><span class=root>Ahaṁ sarāmi purimāya jātiyā; </span><br><p id=pv36:7.3><span class=root>Disvā ca me kāruññamahosi rāja, </span><br><p id=pv36:7.4><span class=root>Mā pāpadhammo nirayaṁ patāyaṁ. </span><br><p id=pv36:8.1><span class=root>Ito cuto licchavi esa poso, </span><br><p id=pv36:8.2><span class=root>Sattussadaṁ nirayaṁ ghorarūpaṁ; </span><br><p id=pv36:8.3><span class=root>Upapajjati dukkaṭakammakārī, </span><br><p id=pv36:8.4><span class=root>Mahābhitāpaṁ kaṭukaṁ bhayānakaṁ. </span><br><p id=pv36:9.1><span class=root>Anekabhāgena guṇena seyyo, </span><br><p id=pv36:9.2><span class=root>Ayameva sūlo nirayena tena; </span><br><p id=pv36:9.3><span class=root>Ekantadukkhaṁ kaṭukaṁ bhayānakaṁ, </span><br><p id=pv36:9.4><span class=root>Ekantatibbaṁ nirayaṁ patāyaṁ. </span><br><p id=pv36:10.1><span class=root>Idañca sutvā vacanaṁ mameso, </span><br><p id=pv36:10.2><span class=root>Dukkhūpanīto vijaheyya pāṇaṁ; </span><br><p id=pv36:10.3><span class=root>Tasmā ahaṁ santike na bhaṇāmi, </span><br><p id=pv36:10.4><span class=root>Mā me kato jīvitassūparodho”. </span><br><p id=pv36:11.1><span class=root>“Aññāto eso purisassa attho, </span><br><p id=pv36:11.2><span class=root>Aññampi icchāmase pucchituṁ tuvaṁ; </span><br><p id=pv36:11.3><span class=root>Okāsakammaṁ sace no karosi, </span><br><p id=pv36:11.4><span class=root>Pucchāma taṁ no na ca kujjhitabban”ti. </span><br><p id=pv36:12.1><span class=root>“Addhā paṭiññā me tadā ahu, </span><br><p id=pv36:12.2><span class=root>Nācikkhanā appasannassa hoti; </span><br><p id=pv36:12.3><span class=root>Akāmā saddheyyavacoti katvā, </span><br><p id=pv36:12.4><span class=root>Pucchassu maṁ kāmaṁ yathā visayhan”ti. </span><br><p id=pv36:13.1><span class=root>“Yaṁ kiñcahaṁ cakkhunā passissāmi, </span><br><p id=pv36:13.2><span class=root>Sabbampi tāhaṁ abhisaddaheyyaṁ; </span><br><p id=pv36:13.3><span class=root>Disvāva taṁ nopi ce saddaheyyaṁ, </span><br><p id=pv36:13.4><span class=root>Kareyyāsi me yakkha niyassakamman”ti. </span><br><p id=pv36:14.1><span class=root>“Saccappaṭiññā tava mesā hotu, </span><br><p id=pv36:14.2><span class=root>Sutvāna dhammaṁ labha suppasādaṁ; </span><br><p id=pv36:14.3><span class=root>Aññatthiko no ca paduṭṭhacitto, </span><br><p id=pv36:14.4><span class=root>Yaṁ te sutaṁ asutañcāpi dhammaṁ; </span><br><p id=pv36:14.5><span class=root>Sabbampi akkhissaṁ yathā pajānanti”. </span><br><p id=pv36:15.1><span class=root>“Setena assena alaṅkatena, </span><br><p id=pv36:15.2><span class=root>Upayāsi sūlāvutakassa santike; </span><br><p id=pv36:15.3><span class=root>Yānaṁ idaṁ abbhutaṁ dassaneyyaṁ, </span><br><p id=pv36:15.4><span class=root>Kissetaṁ kammassa ayaṁ vipāko”ti. </span><br><p id=pv36:16.1><span class=root>“Vesāliyā nagarassa majjhe, </span><br><p id=pv36:16.2><span class=root>Cikkhallamagge narakaṁ ahosi; </span><br><p id=pv36:16.3><span class=root>Gosīsamekāhaṁ pasannacitto, </span><br><p id=pv36:16.4><span class=root>Setaṁ gahetvā narakasmiṁ nikkhipiṁ. </span><br><p id=pv36:17.1><span class=root>Etasmiṁ pādāni patiṭṭhapetvā, </span><br><p id=pv36:17.2><span class=root>Mayañca aññe ca atikkamimhā; </span><br><p id=pv36:17.3><span class=root>Yānaṁ idaṁ abbhutaṁ dassaneyyaṁ, </span><br><p id=pv36:17.4><span class=root>Tasseva kammassa ayaṁ vipāko”ti. </span><br><p id=pv36:18.1><span class=root>“Vaṇṇo ca te sabbadisā pabhāsati, </span><br><p id=pv36:18.2><span class=root>Gandho ca te sabbadisā pavāyati; </span><br><p id=pv36:18.3><span class=root>Yakkhiddhipattosi mahānubhāvo, </span><br><p id=pv36:18.4><span class=root>Naggo cāsi kissa ayaṁ vipāko”ti. </span><br><p id=pv36:19.1><span class=root>“Akkodhano niccapasannacitto, </span><br><p id=pv36:19.2><span class=root>Saṇhāhi vācāhi janaṁ upemi; </span><br><p id=pv36:19.3><span class=root>Tasseva kammassa ayaṁ vipāko, </span><br><p id=pv36:19.4><span class=root>Dibbo me vaṇṇo satataṁ pabhāsati. </span><br><p id=pv36:20.1><span class=root>Yasañca kittiñca dhamme ṭhitānaṁ, </span><br><p id=pv36:20.2><span class=root>Disvāna mantemi pasannacitto; </span><br><p id=pv36:20.3><span class=root>Tasseva kammassa ayaṁ vipāko, </span><br><p id=pv36:20.4><span class=root>Dibbo me gandho satataṁ pavāyati. </span><br><p id=pv36:21.1><span class=root>Sahāyānaṁ titthasmiṁ nhāyantānaṁ, </span><br><p id=pv36:21.2><span class=root>Thale gahetvā nidahissa dussaṁ; </span><br><p id=pv36:21.3><span class=root>Khiḍḍatthiko no ca paduṭṭhacitto, </span><br><p id=pv36:21.4><span class=root>Tenamhi naggo kasirā ca vuttī”ti. </span><br><p id=pv36:22.1><span class=root>“Yo kīḷamāno pakaroti pāpaṁ, </span><br><p id=pv36:22.2><span class=root>Tassedisaṁ kammavipākamāhu; </span><br><p id=pv36:22.3><span class=root>Akīḷamāno pana yo karoti, </span><br><p id=pv36:22.4><span class=root>Kiṁ tassa kammassa vipākamāhū”ti. </span><br><p id=pv36:23.1><span class=root>“Ye duṭṭhasaṅkappamanā manussā, </span><br><p id=pv36:23.2><span class=root>Kāyena vācāya ca saṅkiliṭṭhā; </span><br><p id=pv36:23.3><span class=root>Kāyassa bhedā abhisamparāyaṁ, </span><br><p id=pv36:23.4><span class=root>Asaṁsayaṁ te nirayaṁ upenti. </span><br><p id=pv36:24.1><span class=root>Apare pana sugatimāsamānā, </span><br><p id=pv36:24.2><span class=root>Dāne ratā saṅgahitattabhāvā; </span><br><p id=pv36:24.3><span class=root>Kāyassa bhedā abhisamparāyaṁ, </span><br><p id=pv36:24.4><span class=root>Asaṁsayaṁ te sugatiṁ upentī”ti. </span><br><p id=pv36:25.1><span class=root>“Taṁ kinti jāneyyamahaṁ avecca, </span><br><p id=pv36:25.2><span class=root>Kalyāṇapāpassa ayaṁ vipāko; </span><br><p id=pv36:25.3><span class=root>Kiṁ vāhaṁ disvā abhisaddaheyyaṁ, </span><br><p id=pv36:25.4><span class=root>Ko vāpi maṁ saddahāpeyya etan”ti. </span><br><p id=pv36:26.1><span class=root>“Disvā ca sutvā abhisaddahassu, </span><br><p id=pv36:26.2><span class=root>Kalyāṇapāpassa ayaṁ vipāko; </span><br><p id=pv36:26.3><span class=root>Kalyāṇapāpe ubhaye asante, </span><br><p id=pv36:26.4><span class=root>Siyā nu sattā sugatā duggatā vā. </span><br><p id=pv36:27.1><span class=root>No cettha kammāni kareyyuṁ maccā, </span><br><p id=pv36:27.2><span class=root>Kalyāṇapāpāni manussaloke; </span><br><p id=pv36:27.3><span class=root>Nāhesuṁ sattā sugatā duggatā vā, </span><br><p id=pv36:27.4><span class=root>Hīnā paṇītā ca manussaloke. </span><br><p id=pv36:28.1><span class=root>Yasmā ca kammāni karonti maccā, </span><br><p id=pv36:28.2><span class=root>Kalyāṇapāpāni manussaloke; </span><br><p id=pv36:28.3><span class=root>Tasmā hi sattā sugatā duggatā vā, </span><br><p id=pv36:28.4><span class=root>Hīnā paṇītā ca manussaloke. </span><br><p id=pv36:29.1><span class=root>Dvayajja kammānaṁ vipākamāhu, </span><br><p id=pv36:29.2><span class=root>Sukhassa dukkhassa ca vedanīyaṁ; </span><br><p id=pv36:29.3><span class=root>Tā devatāyo paricārayanti, </span><br><p id=pv36:29.4><span class=root>Paccanti bālā dvayataṁ apassino. </span><br><p id=pv36:30.1><span class=root>Na matthi kammāni sayaṅkatāni, </span><br><p id=pv36:30.2><span class=root>Datvāpi me natthi yo ādiseyya; </span><br><p id=pv36:30.3><span class=root>Acchādanaṁ sayanamathannapānaṁ, </span><br><p id=pv36:30.4><span class=root>Tenamhi naggo kasirā ca vuttī”ti. </span><br><p id=pv36:31.1><span class=root>“Siyā nu kho kāraṇaṁ kiñci yakkha, </span><br><p id=pv36:31.2><span class=root>Acchādanaṁ yena tuvaṁ labhetha; </span><br><p id=pv36:31.3><span class=root>Ācikkha me tvaṁ yadatthi hetu, </span><br><p id=pv36:31.4><span class=root>Saddhāyikaṁ hetuvaco suṇomā”ti. </span><br><p id=pv36:32.1><span class=root>“Kappitako nāma idhatthi bhikkhu, </span><br><p id=pv36:32.2><span class=root>Jhāyī susīlo arahā vimutto; </span><br><p id=pv36:32.3><span class=root>Guttindriyo saṁvutapātimokkho, </span><br><p id=pv36:32.4><span class=root>Sītibhūto uttamadiṭṭhipatto. </span><br><p id=pv36:33.1><span class=root>Sakhilo vadaññū suvaco sumukho, </span><br><p id=pv36:33.2><span class=root>Svāgamo suppaṭimuttako ca; </span><br><p id=pv36:33.3><span class=root>Puññassa khettaṁ araṇavihārī, </span><br><p id=pv36:33.4><span class=root>Devamanussānañca dakkhiṇeyyo. </span><br><p id=pv36:34.1><span class=root>Santo vidhūmo anīgho nirāso, </span><br><p id=pv36:34.2><span class=root>Mutto visallo amamo avaṅko; </span><br><p id=pv36:34.3><span class=root>Nirūpadhī sabbapapañcakhīṇo, </span><br><p id=pv36:34.4><span class=root>Tisso vijjā anuppatto jutimā. </span><br><p id=pv36:35.1><span class=root>Appaññāto disvāpi na ca sujāno, </span><br><p id=pv36:35.2><span class=root>Munīti naṁ vajjisu voharanti; </span><br><p id=pv36:35.3><span class=root>Jānanti taṁ yakkhabhūtā anejaṁ, </span><br><p id=pv36:35.4><span class=root>Kalyāṇadhammaṁ vicarantaṁ loke. </span><br><p id=pv36:36.1><span class=root>Tassa tuvaṁ ekayugaṁ duve vā, </span><br><p id=pv36:36.2><span class=root>Mamuddisitvāna sace dadetha; </span><br><p id=pv36:36.3><span class=root>Paṭiggahītāni ca tāni assu, </span><br><p id=pv36:36.4><span class=root>Mamañca passetha sannaddhadussan”ti. </span><br><p id=pv36:37.1><span class=root>“Kasmiṁ padese samaṇaṁ vasantaṁ, </span><br><p id=pv36:37.2><span class=root>Gantvāna passemu mayaṁ idāni; </span><br><p id=pv36:37.3><span class=root>Yo majja kaṅkhaṁ vicikicchitañca, </span><br><p id=pv36:37.4><span class=root>Diṭṭhīvisūkāni vinodayeyyā”ti. </span><br><p id=pv36:38.1><span class=root>“Eso nisinno kapinaccanāyaṁ, </span><br><p id=pv36:38.2><span class=root>Parivārito devatāhi bahūhi; </span><br><p id=pv36:38.3><span class=root>Dhammiṁ kathaṁ bhāsati saccanāmo, </span><br><p id=pv36:38.4><span class=root>Sakasmimācerake appamatto”ti. </span><br><p id=pv36:39.1><span class=root>“Tathāhaṁ kassāmi gantvā idāni, </span><br><p id=pv36:39.2><span class=root>Acchādayissaṁ samaṇaṁ yugena; </span><br><p id=pv36:39.3><span class=root>Paṭiggahitāni ca tāni assu, </span><br><p id=pv36:39.4><span class=root>Tuvañca passemu sannaddhadussan”ti. </span><br><p id=pv36:40.1><span class=root>“Mā akkhaṇe pabbajitaṁ upāgami, </span><br><p id=pv36:40.2><span class=root>Sādhu vo licchavi nesa dhammo; </span><br><p id=pv36:40.3><span class=root>Tato ca kāle upasaṅkamitvā, </span><br><p id=pv36:40.4><span class=root>Tattheva passāhi raho nisinnan”ti. </span><br><p id=pv36:41.1><span class=root>Tathāti vatvā agamāsi tattha, </span><br><p id=pv36:41.2><span class=root>Parivārito dāsagaṇena licchavi; </span><br><p id=pv36:41.3><span class=root>So taṁ nagaraṁ upasaṅkamitvā, </span><br><p id=pv36:41.4><span class=root>Vāsūpagacchittha sake nivesane. </span><br><p id=pv36:42.1><span class=root>Tato ca kāle gihikiccāni katvā, </span><br><p id=pv36:42.2><span class=root>Nhatvā pivitvā ca khaṇaṁ labhitvā; </span><br><p id=pv36:42.3><span class=root>Viceyya peḷāto ca yugāni aṭṭha, </span><br><p id=pv36:42.4><span class=root>Gāhāpayī dāsagaṇena licchavi. </span><br><p id=pv36:43.1><span class=root>So taṁ padesaṁ upasaṅkamitvā, </span><br><p id=pv36:43.2><span class=root>Taṁ addasa samaṇaṁ santacittaṁ; </span><br><p id=pv36:43.3><span class=root>Paṭikkantaṁ gocarato nivattaṁ, </span><br><p id=pv36:43.4><span class=root>Sītibhūtaṁ rukkhamūle nisinnaṁ. </span><br><p id=pv36:44.1><span class=root>Tamenamavoca upasaṅkamitvā, </span><br><p id=pv36:44.2><span class=root>Appābādhaṁ phāsuvihārañca pucchi; </span><br><p id=pv36:44.3><span class=root>“Vesāliyaṁ licchavihaṁ bhadante, </span><br><p id=pv36:44.4><span class=root>Jānanti maṁ licchavi ambasakkaro. </span><br><p id=pv36:45.1><span class=root>Imāni me aṭṭha yugā subhāni, </span><br><p id=pv36:45.2><span class=root>Paṭigaṇha bhante padadāmi tuyhaṁ; </span><br><p id=pv36:45.3><span class=root>Teneva atthena idhāgatosmi, </span><br><p id=pv36:45.4><span class=root>Yathā ahaṁ attamano bhaveyyan”ti. </span><br><p id=pv36:46.1><span class=root>“Dūratova samaṇabrāhmaṇā ca, </span><br><p id=pv36:46.2><span class=root>Nivesanaṁ te parivajjayanti; </span><br><p id=pv36:46.3><span class=root>Pattāni bhijjanti ca te nivesane, </span><br><p id=pv36:46.4><span class=root>Saṅghāṭiyo cāpi vidālayanti. </span><br><p id=pv36:47.1><span class=root>Athāpare pādakuṭhārikāhi, </span><br><p id=pv36:47.2><span class=root>Avaṁsirā samaṇā pātayanti; </span><br><p id=pv36:47.3><span class=root>Etādisaṁ pabbajitā vihesaṁ, </span><br><p id=pv36:47.4><span class=root>Tayā kataṁ samaṇā pāpuṇanti. </span><br><p id=pv36:48.1><span class=root>Tiṇena telampi na tvaṁ adāsi, </span><br><p id=pv36:48.2><span class=root>Muḷhassa maggampi na pāvadāsi; </span><br><p id=pv36:48.3><span class=root>Andhassa daṇḍaṁ sayamādiyāsi, </span><br><p id=pv36:48.4><span class=root>Etādiso kadariyo asaṁvuto tuvaṁ; </span><br><p id=pv36:48.5><span class=root>Atha tvaṁ kena vaṇṇena kimeva disvā, </span><br><p id=pv36:48.6><span class=root>Amhehi saha saṁvibhāgaṁ karosī”ti. </span><br><p id=pv36:49.1><span class=root>“Paccemi bhante yaṁ tvaṁ vadesi, </span><br><p id=pv36:49.2><span class=root>Vihesayiṁ samaṇe brāhmaṇe ca; </span><br><p id=pv36:49.3><span class=root>Khiḍḍatthiko no ca paduṭṭhacitto, </span><br><p id=pv36:49.4><span class=root>Etampi me dukkaṭameva bhante. </span><br><p id=pv36:50.1><span class=root>Khiḍḍāya yakkho pasavitvā pāpaṁ, </span><br><p id=pv36:50.2><span class=root>Vedeti dukkhaṁ asamattabhogī; </span><br><p id=pv36:50.3><span class=root>Daharo yuvā nagganiyassa bhāgī, </span><br><p id=pv36:50.4><span class=root>Kiṁ su tato dukkhatarassa hoti. </span><br><p id=pv36:51.1><span class=root>Taṁ disvā saṁvegamalatthaṁ bhante, </span><br><p id=pv36:51.2><span class=root>Tappaccayā vāpi dadāmi dānaṁ; </span><br><p id=pv36:51.3><span class=root>Paṭigaṇha bhante vatthayugāni aṭṭha, </span><br><p id=pv36:51.4><span class=root>Yakkhassimā gacchantu dakkhiṇāyo”ti. </span><br><p id=pv36:52.1><span class=root>“Addhā hi dānaṁ bahudhā pasatthaṁ, </span><br><p id=pv36:52.2><span class=root>Dadato ca te akkhayadhammamatthu; </span><br><p id=pv36:52.3><span class=root>Paṭigaṇhāmi te vatthayugāni aṭṭha, </span><br><p id=pv36:52.4><span class=root>Yakkhassimā gacchantu dakkhiṇāyo”ti. </span><br><p id=pv36:53.1><span class=root>Tato hi so ācamayitvā licchavi, </span><br><p id=pv36:53.2><span class=root>Therassa datvāna yugāni aṭṭha; </span><br><p id=pv36:53.3><span class=root>Paṭiggahitāni ca tāni assu, </span><br><p id=pv36:53.4><span class=root>Yakkhañca passetha sannaddhadussaṁ. </span><br><p id=pv36:54.1><span class=root>Tamaddasā candanasāralittaṁ, </span><br><p id=pv36:54.2><span class=root>Ājaññamārūḷhamuḷāravaṇṇaṁ; </span><br><p id=pv36:54.3><span class=root>Alaṅkataṁ sādhunivatthadussaṁ, </span><br><p id=pv36:54.4><span class=root>Parivāritaṁ yakkhamahiddhipattaṁ. </span><br><p id=pv36:55.1><span class=root>So taṁ disvā attamano udaggo, </span><br><p id=pv36:55.2><span class=root>Pahaṭṭhacitto ca subhaggarūpo; </span><br><p id=pv36:55.3><span class=root>Kammañca disvāna mahāvipākaṁ, </span><br><p id=pv36:55.4><span class=root>Sandiṭṭhikaṁ cakkhunā sacchikatvā. </span><br><p id=pv36:56.1><span class=root>Tamenamavoca upasaṅkamitvā, </span><br><p id=pv36:56.2><span class=root>“Dassāmi dānaṁ samaṇabrāhmaṇānaṁ; </span><br><p id=pv36:56.3><span class=root>Na cāpi me kiñci adeyyamatthi, </span><br><p id=pv36:56.4><span class=root>Tuvañca me yakkha bahūpakāro”ti. </span><br><p id=pv36:57.1><span class=root>“Tuvañca me licchavi ekadesaṁ, </span><br><p id=pv36:57.2><span class=root>Adāsi dānāni amoghametaṁ; </span><br><p id=pv36:57.3><span class=root>Svāhaṁ karissāmi tayāva sakkhiṁ, </span><br><p id=pv36:57.4><span class=root>Amānuso mānusakena saddhin”ti. </span><br><p id=pv36:58.1><span class=root>“Gatī ca bandhū ca parāyaṇañca, </span><br><p id=pv36:58.2><span class=root>Mitto mamāsi atha devatā me; </span><br><p id=pv36:58.3><span class=root>Yācāmi taṁ pañjaliko bhavitvā, </span><br><p id=pv36:58.4><span class=root>Icchāmi taṁ yakkha punāpi daṭṭhun”ti. </span><br><p id=pv36:59.1><span class=root>“Sace tuvaṁ assaddho bhavissasi, </span><br><p id=pv36:59.2><span class=root>Kadariyarūpo vippaṭipannacitto; </span><br><p id=pv36:59.3><span class=root>Tvaṁ neva maṁ lacchasi dassanāya, </span><br><p id=pv36:59.4><span class=root>Disvā ca taṁ nopi ca ālapissaṁ. </span><br><p id=pv36:60.1><span class=root>Sace pana tvaṁ bhavissasi dhammagāravo, </span><br><p id=pv36:60.2><span class=root>Dāne rato saṅgahitattabhāvo; </span><br><p id=pv36:60.3><span class=root>Opānabhūto samaṇabrāhmaṇānaṁ, </span><br><p id=pv36:60.4><span class=root>Evaṁ mamaṁ lacchasi dassanāya. </span><br><p id=pv36:61.1><span class=root>Disvā ca taṁ ālapissaṁ bhadante, </span><br><p id=pv36:61.2><span class=root>Imañca sūlato lahuṁ pamuñca; </span><br><p id=pv36:61.3><span class=root>Yatonidānaṁ akarimha sakkhiṁ, </span><br><p id=pv36:61.4><span class=root>Maññāmi sūlāvutakassa kāraṇā. </span><br><p id=pv36:62.1><span class=root>Te aññamaññaṁ akarimha sakkhiṁ, </span><br><p id=pv36:62.2><span class=root>Ayañca sūlato lahuṁ pamutto; </span><br><p id=pv36:62.3><span class=root>Sakkacca dhammāni samācaranto, </span><br><p id=pv36:62.4><span class=root>Mucceyya so nirayā ca tamhā; </span><br><p id=pv36:62.5><span class=root>Kammaṁ siyā aññatra vedanīyaṁ. </span><br><p id=pv36:63.1><span class=root>Kappitakañca upasaṅkamitvā, </span><br><p id=pv36:63.2><span class=root>Teneva saha saṁvibhajitvā kāle; </span><br><p id=pv36:63.3><span class=root>Sayaṁ mukhenūpanisajja puccha, </span><br><p id=pv36:63.4><span class=root>So te akkhissati etamatthaṁ. </span><br><p id=pv36:64.1><span class=root>Tameva bhikkhuṁ upasaṅkamitvā, </span><br><p id=pv36:64.2><span class=root>Pucchassu aññatthiko no ca paduṭṭhacitto; </span><br><p id=pv36:64.3><span class=root>So te sutaṁ asutañcāpi dhammaṁ, </span><br><p id=pv36:64.4><span class=root>Sabbampi akkhissati yathā pajānan”ti. </span><br><p id=pv36:65.1><span class=root>So tattha rahassaṁ samullapitvā, </span><br><p id=pv36:65.2><span class=root>Sakkhiṁ karitvāna amānusena; </span><br><p id=pv36:65.3><span class=root>Pakkāmi so licchavīnaṁ sakāsaṁ, </span><br><p id=pv36:65.4><span class=root>Atha bravi parisaṁ sannisinnaṁ. </span><br><p id=pv36:66.1><span class=root>“Suṇantu bhonto mama ekavākyaṁ, </span><br><p id=pv36:66.2><span class=root>Varaṁ varissaṁ labhissāmi atthaṁ; </span><br><p id=pv36:66.3><span class=root>Sūlāvuto puriso luddakammo, </span><br><p id=pv36:66.4><span class=root>Paṇihitadaṇḍo anusattarūpo. </span><br><p id=pv36:67.1><span class=root>Ettāvatā vīsatirattimattā, </span><br><p id=pv36:67.2><span class=root>Yato āvuto neva jīvati na mato; </span><br><p id=pv36:67.3><span class=root>Tāhaṁ mocayissāmi dāni, </span><br><p id=pv36:67.4><span class=root>Yathāmatiṁ anujānātu saṅgho”ti. </span><br><p id=pv36:68.1><span class=root>“Etañca aññañca lahuṁ pamuñca, </span><br><p id=pv36:68.2><span class=root>Ko taṁ vadetha tathā karontaṁ; </span><br><p id=pv36:68.3><span class=root>Yathā pajānāsi tathā karohi, </span><br><p id=pv36:68.4><span class=root>Yathāmatiṁ anujānāti saṅgho”ti. </span><br><p id=pv36:69.1><span class=root>So taṁ padesaṁ upasaṅkamitvā, </span><br><p id=pv36:69.2><span class=root>Sūlāvutaṁ mocayi khippameva; </span><br><p id=pv36:69.3><span class=root>“Mā bhāyi sammā”ti ca taṁ avoca, </span><br><p id=pv36:69.4><span class=root>Tikicchakānañca upaṭṭhapesi. </span><br><p id=pv36:70.1><span class=root>“Kappitakañca upasaṅkamitvā, </span><br><p id=pv36:70.2><span class=root>Teneva saha saṁvibhajitvā kāle; </span><br><p id=pv36:70.3><span class=root>Sayaṁ mukhenūpanisajja licchavi, </span><br><p id=pv36:70.4><span class=root>Tatheva pucchittha naṁ kāraṇatthiko. </span><br><p id=pv36:71.1><span class=root>Sūlāvuto puriso luddakammo, </span><br><p id=pv36:71.2><span class=root>Paṇihitadaṇḍo anusattarūpo; </span><br><p id=pv36:71.3><span class=root>Ettāvatā vīsatirattimattā, </span><br><p id=pv36:71.4><span class=root>Yato āvuto neva jīvati na mato. </span><br><p id=pv36:72.1><span class=root>So mocito gantvā mayā idāni, </span><br><p id=pv36:72.2><span class=root>Etassa yakkhassa vaco hi bhante; </span><br><p id=pv36:72.3><span class=root>Siyā nu kho kāraṇaṁ kiñcideva, </span><br><p id=pv36:72.4><span class=root>Yena so nirayaṁ no vajeyya. </span><br><p id=pv36:73.1><span class=root>Ācikkha bhante yadi atthi hetu, </span><br><p id=pv36:73.2><span class=root>Saddhāyikaṁ hetuvaco suṇoma; </span><br><p id=pv36:73.3><span class=root>Na tesaṁ kammānaṁ vināsamatthi, </span><br><p id=pv36:73.4><span class=root>Avedayitvā idha byantibhāvo”ti. </span><br><p id=pv36:74.1><span class=root>“Sace sa dhammāni samācareyya, </span><br><p id=pv36:74.2><span class=root>Sakkacca rattindivamappamatto; </span><br><p id=pv36:74.3><span class=root>Mucceyya so nirayā ca tamhā, </span><br><p id=pv36:74.4><span class=root>Kammaṁ siyā aññatra vedanīyan”ti. </span><br><p id=pv36:75.1><span class=root>“Aññāto eso purisassa attho, </span><br><p id=pv36:75.2><span class=root>Mamampi dāni anukampa bhante; </span><br><p id=pv36:75.3><span class=root>Anusāsa maṁ ovada bhūripañña, </span><br><p id=pv36:75.4><span class=root>Yathā ahaṁ no nirayaṁ vajeyyan”ti. </span><br><p id=pv36:76.1><span class=root>“Ajjeva buddhaṁ saraṇaṁ upehi, </span><br><p id=pv36:76.2><span class=root>Dhammañca saṅghañca pasannacitto; </span><br><p id=pv36:76.3><span class=root>Tatheva sikkhāya padāni pañca, </span><br><p id=pv36:76.4><span class=root>Akhaṇḍaphullāni samādiyassu. </span><br><p id=pv36:77.1><span class=root>Pāṇātipātā viramassu khippaṁ, </span><br><p id=pv36:77.2><span class=root>Loke adinnaṁ parivajjayassu; </span><br><p id=pv36:77.3><span class=root>Amajjapo mā ca musā abhāṇī, </span><br><p id=pv36:77.4><span class=root>Sakena dārena ca hohi tuṭṭho; </span><br><p id=pv36:77.5><span class=root>Imañca ariyaṁ aṭṭhaṅgavarenupetaṁ, </span><br><p id=pv36:77.6><span class=root>Samādiyāhi kusalaṁ sukhudrayaṁ. </span><br><p id=pv36:78.1><span class=root>Cīvaraṁ piṇḍapātañca, </span><br><p id=pv36:78.2><span class=root>paccayaṁ sayanāsanaṁ; </span><br><p id=pv36:78.3><span class=root>Annaṁ pānaṁ khādanīyaṁ, </span><br><p id=pv36:78.4><span class=root>vatthasenāsanāni ca; </span><br><p id=pv36:78.5><span class=root>Dadāhi ujubhūtesu, </span><br><p id=pv36:78.6><span class=root>vippasannena cetasā. </span><br><p id=pv36:79.1><span class=root>Bhikkhūpi sīlasampanne, </span><br><p id=pv36:79.2><span class=root>vītarāge bahussute; </span><br><p id=pv36:79.3><span class=root>Tappehi annapānena, </span><br><p id=pv36:79.4><span class=root>sadā puññaṁ pavaḍḍhati. </span><br><p id=pv36:80.1><span class=root>Evañca dhammāni samācaranto, </span><br><p id=pv36:80.2><span class=root>Sakkacca rattindivamappamatto; </span><br><p id=pv36:80.3><span class=root>Muñca tuvaṁ nirayā ca tamhā, </span><br><p id=pv36:80.4><span class=root>Kammaṁ siyā aññatra vedanīyan”ti. </span><br><p id=pv36:81.1><span class=root>“Ajjeva buddhaṁ saraṇaṁ upemi, </span><br><p id=pv36:81.2><span class=root>Dhammañca saṅghañca pasannacitto; </span><br><p id=pv36:81.3><span class=root>Tatheva sikkhāya padāni pañca, </span><br><p id=pv36:81.4><span class=root>Akhaṇḍaphullāni samādiyāmi. </span><br><p id=pv36:82.1><span class=root>Pāṇātipātā viramāmi khippaṁ, </span><br><p id=pv36:82.2><span class=root>Loke adinnaṁ parivajjayāmi; </span><br><p id=pv36:82.3><span class=root>Amajjapo no ca musā bhaṇāmi, </span><br><p id=pv36:82.4><span class=root>Sakena dārena ca homi tuṭṭho; </span><br><p id=pv36:82.5><span class=root>Imañca ariyaṁ aṭṭhaṅgavarenupetaṁ, </span><br><p id=pv36:82.6><span class=root>Samādiyāmi kusalaṁ sukhudrayaṁ. </span><br><p id=pv36:83.1><span class=root>Cīvaraṁ piṇḍapātañca, </span><br><p id=pv36:83.2><span class=root>paccayaṁ sayanāsanaṁ; </span><br><p id=pv36:83.3><span class=root>Annaṁ pānaṁ khādanīyaṁ, </span><br><p id=pv36:83.4><span class=root>vatthasenāsanāni ca. </span><br><p id=pv36:84.1><span class=root>Bhikkhū ca sīlasampanne, </span><br><p id=pv36:84.2><span class=root>vītarāge bahussute; </span><br><p id=pv36:84.3><span class=root>Dadāmi na vikampāmi, </span><br><p id=pv36:84.4><span class=root>buddhānaṁ sāsane rato”ti. </span><br><p id=pv36:85.1><span class=root>Etādiso licchavi ambasakkaro, </span><br><p id=pv36:85.2><span class=root>Vesāliyaṁ aññataro upāsako; </span><br><p id=pv36:85.3><span class=root>Saddho mudū kārakaro ca bhikkhu, </span><br><p id=pv36:85.4><span class=root>Saṅghañca sakkacca tadā upaṭṭhahi. </span><br><p id=pv36:86.1><span class=root>Sūlāvuto ca arogo hutvā, </span><br><p id=pv36:86.2><span class=root>Serī sukhī pabbajjaṁ upāgami; </span><br><p id=pv36:86.3><span class=root>Bhikkhuñca āgamma kappitakuttamaṁ, </span><br><p id=pv36:86.4><span class=root>Ubhopi sāmaññaphalāni ajjhaguṁ. </span><br><p id=pv36:87.1><span class=root>Etādisā sappurisāna sevanā, </span><br><p id=pv36:87.2><span class=root>Mahapphalā hoti sataṁ vijānataṁ; </span><br><p id=pv36:87.3><span class=root>Sūlāvuto aggaphalaṁ aphassayi, </span><br><p id=pv36:87.4><span class=root>Phalaṁ kaniṭṭhaṁ pana ambasakkaroti. </span><br><p id=pv36:88.1><span class=root>Ambasakkarapetavatthu paṭhamaṁ. </span><br></main><footer class="container footer"><small><a href=/about/>Contact info</a></small></footer>