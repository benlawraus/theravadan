<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0025.html>Previous</a><a href=/canon/en/pli/ms/sutta/kn/pv/pv0027.html>Next</a></div><p><div class=verse-container id=pv26:0.1><span>Petavatthu </span></div><p><div class=verse-container id=pv26:0.2><span>Cūḷavagga </span></div><p><div class=verse-container id=pv26:0.3><span class=big-bold>1. Abhijjamānapetavatthu </span></div><p><div class=verse-container id=pv26:1.1><span>“Abhijjamāne vārimhi, </span></div><p><div class=verse-container id=pv26:1.2><span>gaṅgāya idha gacchasi; </span></div><p><div class=verse-container id=pv26:1.3><span>Naggo pubbaddhapetova, </span></div><p><div class=verse-container id=pv26:1.4><span>māladhārī alaṅkato; </span></div><p><div class=verse-container id=pv26:1.5><span>Kuhiṁ gamissasi peta, </span></div><p><div class=verse-container id=pv26:1.6><span>kattha vāso bhavissatī”ti. </span></div><p><div class=verse-container id=pv26:2.1><span>“Cundaṭṭhilaṁ gamissāmi, </span></div><p><div class=verse-container id=pv26:2.2><span>peto so iti bhāsati; </span></div><p><div class=verse-container id=pv26:2.3><span>Antare vāsabhagāmaṁ, </span></div><p><div class=verse-container id=pv26:2.4><span>bārāṇasiṁ ca santike”. </span></div><p><div class=verse-container id=pv26:3.1><span>Tañca disvā mahāmatto, </span></div><p><div class=verse-container id=pv26:3.2><span>koliyo iti vissuto; </span></div><p><div class=verse-container id=pv26:3.3><span>Sattuṁ bhattañca petassa, </span></div><p><div class=verse-container id=pv26:3.4><span>pītakañca yugaṁ adā. </span></div><p><div class=verse-container id=pv26:4.1><span>Nāvāya tiṭṭhamānāya, </span></div><p><div class=verse-container id=pv26:4.2><span>kappakassa adāpayi; </span></div><p><div class=verse-container id=pv26:4.3><span>Kappakassa padinnamhi, </span></div><p><div class=verse-container id=pv26:4.4><span>ṭhāne petassa dissatha. </span></div><p><div class=verse-container id=pv26:5.1><span>Tato suvatthavasano, </span></div><p><div class=verse-container id=pv26:5.2><span>māladhārī alaṅkato; </span></div><p><div class=verse-container id=pv26:5.3><span>Ṭhāne ṭhitassa petassa, </span></div><p><div class=verse-container id=pv26:5.4><span>dakkhiṇā upakappatha; </span></div><p><div class=verse-container id=pv26:5.5><span>Tasmā dajjetha petānaṁ, </span></div><p><div class=verse-container id=pv26:5.6><span>anukampāya punappunaṁ. </span></div><p><div class=verse-container id=pv26:6.1><span>Sātunnavasanā eke, </span></div><p><div class=verse-container id=pv26:6.2><span>aññe kesanivāsanā; </span></div><p><div class=verse-container id=pv26:6.3><span>Petā bhattāya gacchanti, </span></div><p><div class=verse-container id=pv26:6.4><span>pakkamanti disodisaṁ. </span></div><p><div class=verse-container id=pv26:7.1><span>Dūre eke padhāvitvā, </span></div><p><div class=verse-container id=pv26:7.2><span>aladdhāva nivattare; </span></div><p><div class=verse-container id=pv26:7.3><span>Chātā pamucchitā bhantā, </span></div><p><div class=verse-container id=pv26:7.4><span>bhūmiyaṁ paṭisumbhitā. </span></div><p><div class=verse-container id=pv26:8.1><span>Te ca tattha papatitā, </span></div><p><div class=verse-container id=pv26:8.2><span>bhūmiyaṁ paṭisumbhitā; </span></div><p><div class=verse-container id=pv26:8.3><span>Pubbe akatakalyāṇā, </span></div><p><div class=verse-container id=pv26:8.4><span>aggidaḍḍhāva ātape. </span></div><p><div class=verse-container id=pv26:9.1><span>“Mayaṁ pubbe pāpadhammā, </span></div><p><div class=verse-container id=pv26:9.2><span>gharaṇī kulamātaro; </span></div><p><div class=verse-container id=pv26:9.3><span>Santesu deyyadhammesu, </span></div><p><div class=verse-container id=pv26:9.4><span>dīpaṁ nākamha attano. </span></div><p><div class=verse-container id=pv26:10.1><span>Pahūtaṁ annapānampi, </span></div><p><div class=verse-container id=pv26:10.2><span>apissu avakirīyati; </span></div><p><div class=verse-container id=pv26:10.3><span>Sammaggate pabbajite, </span></div><p><div class=verse-container id=pv26:10.4><span>na ca kiñci adamhase. </span></div><p><div class=verse-container id=pv26:11.1><span>Akammakāmā alasā, </span></div><p><div class=verse-container id=pv26:11.2><span>Sādukāmā mahagghasā; </span></div><p><div class=verse-container id=pv26:11.3><span>Ālopapiṇḍadātāro, </span></div><p><div class=verse-container id=pv26:11.4><span>Paṭiggahe paribhāsimhase. </span></div><p><div class=verse-container id=pv26:12.1><span>Te gharā tā ca dāsiyo, </span></div><p><div class=verse-container id=pv26:12.2><span>tānevābharaṇāni no; </span></div><p><div class=verse-container id=pv26:12.3><span>Te aññe paricārenti, </span></div><p><div class=verse-container id=pv26:12.4><span>mayaṁ dukkhassa bhāgino. </span></div><p><div class=verse-container id=pv26:13.1><span>Veṇī vā avaññā honti, </span></div><p><div class=verse-container id=pv26:13.2><span>rathakārī ca dubbhikā; </span></div><p><div class=verse-container id=pv26:13.3><span>Caṇḍālī kapaṇā honti, </span></div><p><div class=verse-container id=pv26:13.4><span>kappakā ca punappunaṁ. </span></div><p><div class=verse-container id=pv26:14.1><span>Yāni yāni nihīnāni, </span></div><p><div class=verse-container id=pv26:14.2><span>kulāni kapaṇāni ca; </span></div><p><div class=verse-container id=pv26:14.3><span>Tesu tesveva jāyanti, </span></div><p><div class=verse-container id=pv26:14.4><span>esā maccharino gati. </span></div><p><div class=verse-container id=pv26:15.1><span>Pubbe ca katakalyāṇā, </span></div><p><div class=verse-container id=pv26:15.2><span>dāyakā vītamaccharā; </span></div><p><div class=verse-container id=pv26:15.3><span>Saggaṁ te paripūrenti, </span></div><p><div class=verse-container id=pv26:15.4><span>obhāsenti ca nandanaṁ. </span></div><p><div class=verse-container id=pv26:16.1><span>Vejayante ca pāsāde, </span></div><p><div class=verse-container id=pv26:16.2><span>ramitvā kāmakāmino; </span></div><p><div class=verse-container id=pv26:16.3><span>Uccākulesu jāyanti, </span></div><p><div class=verse-container id=pv26:16.4><span>sabhogesu tato cutā. </span></div><p><div class=verse-container id=pv26:17.1><span>Kūṭāgāre ca pāsāde, </span></div><p><div class=verse-container id=pv26:17.2><span>pallaṅke gonakatthate; </span></div><p><div class=verse-container id=pv26:17.3><span>Bījitaṅgā morahatthehi, </span></div><p><div class=verse-container id=pv26:17.4><span>kule jātā yasassino. </span></div><p><div class=verse-container id=pv26:18.1><span>Aṅkato aṅkaṁ gacchanti, </span></div><p><div class=verse-container id=pv26:18.2><span>māladhārī alaṅkatā; </span></div><p><div class=verse-container id=pv26:18.3><span>Dhātiyo upatiṭṭhanti, </span></div><p><div class=verse-container id=pv26:18.4><span>sāyaṁ pātaṁ sukhesino. </span></div><p><div class=verse-container id=pv26:19.1><span>Nayidaṁ akatapuññānaṁ, </span></div><p><div class=verse-container id=pv26:19.2><span>katapuññānamevidaṁ; </span></div><p><div class=verse-container id=pv26:19.3><span>Asokaṁ nandanaṁ rammaṁ, </span></div><p><div class=verse-container id=pv26:19.4><span>tidasānaṁ mahāvanaṁ. </span></div><p><div class=verse-container id=pv26:20.1><span>Sukhaṁ akatapuññānaṁ, </span></div><p><div class=verse-container id=pv26:20.2><span>idha natthi parattha ca; </span></div><p><div class=verse-container id=pv26:20.3><span>Sukhañca katapuññānaṁ, </span></div><p><div class=verse-container id=pv26:20.4><span>idha ceva parattha ca. </span></div><p><div class=verse-container id=pv26:21.1><span>Tesaṁ sahabyakāmānaṁ, </span></div><p><div class=verse-container id=pv26:21.2><span>kattabbaṁ kusalaṁ bahuṁ; </span></div><p><div class=verse-container id=pv26:21.3><span>Katapuññā hi modanti, </span></div><p><div class=verse-container id=pv26:21.4><span>sagge bhogasamaṅgino”ti. </span></div><p><div class=verse-container id=pv26:22.1><span>Abhijjamānapetavatthu paṭhamaṁ. </span></div><div class=flex-between><a href=/canon/en/pli/ms/sutta/kn/pv/pv0025.html>Previous</a><a href=/canon/en/pli/ms/sutta/kn/pv/pv0027.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>