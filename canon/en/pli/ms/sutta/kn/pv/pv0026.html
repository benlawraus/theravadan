<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0025.html>Previous</a><a href=/canon/en/pli/ms/sutta/kn/pv/pv0027.html>Next</a></div><p id=pv26:0.1><span class=root>Petavatthu </span><br><p id=pv26:0.2><span class=root>Cūḷavagga </span><br><p id=pv26:0.3><span class="root big-bold">1. Abhijjamānapetavatthu </span><br><p id=pv26:1.1><span class=root>“Abhijjamāne vārimhi, </span><br><p id=pv26:1.2><span class=root>gaṅgāya idha gacchasi; </span><br><p id=pv26:1.3><span class=root>Naggo pubbaddhapetova, </span><br><p id=pv26:1.4><span class=root>māladhārī alaṅkato; </span><br><p id=pv26:1.5><span class=root>Kuhiṁ gamissasi peta, </span><br><p id=pv26:1.6><span class=root>kattha vāso bhavissatī”ti. </span><br><p id=pv26:2.1><span class=root>“Cundaṭṭhilaṁ gamissāmi, </span><br><p id=pv26:2.2><span class=root>peto so iti bhāsati; </span><br><p id=pv26:2.3><span class=root>Antare vāsabhagāmaṁ, </span><br><p id=pv26:2.4><span class=root>bārāṇasiṁ ca santike”. </span><br><p id=pv26:3.1><span class=root>Tañca disvā mahāmatto, </span><br><p id=pv26:3.2><span class=root>koliyo iti vissuto; </span><br><p id=pv26:3.3><span class=root>Sattuṁ bhattañca petassa, </span><br><p id=pv26:3.4><span class=root>pītakañca yugaṁ adā. </span><br><p id=pv26:4.1><span class=root>Nāvāya tiṭṭhamānāya, </span><br><p id=pv26:4.2><span class=root>kappakassa adāpayi; </span><br><p id=pv26:4.3><span class=root>Kappakassa padinnamhi, </span><br><p id=pv26:4.4><span class=root>ṭhāne petassa dissatha. </span><br><p id=pv26:5.1><span class=root>Tato suvatthavasano, </span><br><p id=pv26:5.2><span class=root>māladhārī alaṅkato; </span><br><p id=pv26:5.3><span class=root>Ṭhāne ṭhitassa petassa, </span><br><p id=pv26:5.4><span class=root>dakkhiṇā upakappatha; </span><br><p id=pv26:5.5><span class=root>Tasmā dajjetha petānaṁ, </span><br><p id=pv26:5.6><span class=root>anukampāya punappunaṁ. </span><br><p id=pv26:6.1><span class=root>Sātunnavasanā eke, </span><br><p id=pv26:6.2><span class=root>aññe kesanivāsanā; </span><br><p id=pv26:6.3><span class=root>Petā bhattāya gacchanti, </span><br><p id=pv26:6.4><span class=root>pakkamanti disodisaṁ. </span><br><p id=pv26:7.1><span class=root>Dūre eke padhāvitvā, </span><br><p id=pv26:7.2><span class=root>aladdhāva nivattare; </span><br><p id=pv26:7.3><span class=root>Chātā pamucchitā bhantā, </span><br><p id=pv26:7.4><span class=root>bhūmiyaṁ paṭisumbhitā. </span><br><p id=pv26:8.1><span class=root>Te ca tattha papatitā, </span><br><p id=pv26:8.2><span class=root>bhūmiyaṁ paṭisumbhitā; </span><br><p id=pv26:8.3><span class=root>Pubbe akatakalyāṇā, </span><br><p id=pv26:8.4><span class=root>aggidaḍḍhāva ātape. </span><br><p id=pv26:9.1><span class=root>“Mayaṁ pubbe pāpadhammā, </span><br><p id=pv26:9.2><span class=root>gharaṇī kulamātaro; </span><br><p id=pv26:9.3><span class=root>Santesu deyyadhammesu, </span><br><p id=pv26:9.4><span class=root>dīpaṁ nākamha attano. </span><br><p id=pv26:10.1><span class=root>Pahūtaṁ annapānampi, </span><br><p id=pv26:10.2><span class=root>apissu avakirīyati; </span><br><p id=pv26:10.3><span class=root>Sammaggate pabbajite, </span><br><p id=pv26:10.4><span class=root>na ca kiñci adamhase. </span><br><p id=pv26:11.1><span class=root>Akammakāmā alasā, </span><br><p id=pv26:11.2><span class=root>Sādukāmā mahagghasā; </span><br><p id=pv26:11.3><span class=root>Ālopapiṇḍadātāro, </span><br><p id=pv26:11.4><span class=root>Paṭiggahe paribhāsimhase. </span><br><p id=pv26:12.1><span class=root>Te gharā tā ca dāsiyo, </span><br><p id=pv26:12.2><span class=root>tānevābharaṇāni no; </span><br><p id=pv26:12.3><span class=root>Te aññe paricārenti, </span><br><p id=pv26:12.4><span class=root>mayaṁ dukkhassa bhāgino. </span><br><p id=pv26:13.1><span class=root>Veṇī vā avaññā honti, </span><br><p id=pv26:13.2><span class=root>rathakārī ca dubbhikā; </span><br><p id=pv26:13.3><span class=root>Caṇḍālī kapaṇā honti, </span><br><p id=pv26:13.4><span class=root>kappakā ca punappunaṁ. </span><br><p id=pv26:14.1><span class=root>Yāni yāni nihīnāni, </span><br><p id=pv26:14.2><span class=root>kulāni kapaṇāni ca; </span><br><p id=pv26:14.3><span class=root>Tesu tesveva jāyanti, </span><br><p id=pv26:14.4><span class=root>esā maccharino gati. </span><br><p id=pv26:15.1><span class=root>Pubbe ca katakalyāṇā, </span><br><p id=pv26:15.2><span class=root>dāyakā vītamaccharā; </span><br><p id=pv26:15.3><span class=root>Saggaṁ te paripūrenti, </span><br><p id=pv26:15.4><span class=root>obhāsenti ca nandanaṁ. </span><br><p id=pv26:16.1><span class=root>Vejayante ca pāsāde, </span><br><p id=pv26:16.2><span class=root>ramitvā kāmakāmino; </span><br><p id=pv26:16.3><span class=root>Uccākulesu jāyanti, </span><br><p id=pv26:16.4><span class=root>sabhogesu tato cutā. </span><br><p id=pv26:17.1><span class=root>Kūṭāgāre ca pāsāde, </span><br><p id=pv26:17.2><span class=root>pallaṅke gonakatthate; </span><br><p id=pv26:17.3><span class=root>Bījitaṅgā morahatthehi, </span><br><p id=pv26:17.4><span class=root>kule jātā yasassino. </span><br><p id=pv26:18.1><span class=root>Aṅkato aṅkaṁ gacchanti, </span><br><p id=pv26:18.2><span class=root>māladhārī alaṅkatā; </span><br><p id=pv26:18.3><span class=root>Dhātiyo upatiṭṭhanti, </span><br><p id=pv26:18.4><span class=root>sāyaṁ pātaṁ sukhesino. </span><br><p id=pv26:19.1><span class=root>Nayidaṁ akatapuññānaṁ, </span><br><p id=pv26:19.2><span class=root>katapuññānamevidaṁ; </span><br><p id=pv26:19.3><span class=root>Asokaṁ nandanaṁ rammaṁ, </span><br><p id=pv26:19.4><span class=root>tidasānaṁ mahāvanaṁ. </span><br><p id=pv26:20.1><span class=root>Sukhaṁ akatapuññānaṁ, </span><br><p id=pv26:20.2><span class=root>idha natthi parattha ca; </span><br><p id=pv26:20.3><span class=root>Sukhañca katapuññānaṁ, </span><br><p id=pv26:20.4><span class=root>idha ceva parattha ca. </span><br><p id=pv26:21.1><span class=root>Tesaṁ sahabyakāmānaṁ, </span><br><p id=pv26:21.2><span class=root>kattabbaṁ kusalaṁ bahuṁ; </span><br><p id=pv26:21.3><span class=root>Katapuññā hi modanti, </span><br><p id=pv26:21.4><span class=root>sagge bhogasamaṅgino”ti. </span><br><p id=pv26:22.1><span class=root>Abhijjamānapetavatthu paṭhamaṁ. </span><br></main><footer class="container footer"><small><a href=/about/>Contact info</a></small></footer>