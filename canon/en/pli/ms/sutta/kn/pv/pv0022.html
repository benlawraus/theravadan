<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0021.html>Previous</a><a href=/canon/en/pli/ms/sutta/kn/pv/pv0023.html>Next</a></div><p id=pv22:0.1><span class=root>Petavatthu </span><br><p id=pv22:0.2><span class=root>Ubbarivagga </span><br><p id=pv22:0.3><span class="root big-bold">10. Uttaramātupetivatthu </span><br><p id=pv22:1.1><span class=root>Divāvihāragataṁ bhikkhuṁ, </span><br><p id=pv22:1.2><span class=root>gaṅgātīre nisinnakaṁ; </span><br><p id=pv22:1.3><span class=root>Taṁ petī upasaṅkamma, </span><br><p id=pv22:1.4><span class=root>dubbaṇṇā bhīrudassanā. </span><br><p id=pv22:2.1><span class=root>Kesā cassā atidīghā, </span><br><p id=pv22:2.2><span class=root>yāvabhūmāvalambare; </span><br><p id=pv22:2.3><span class=root>Kesehi sā paṭicchannā, </span><br><p id=pv22:2.4><span class=root>samaṇaṁ etadabravi. </span><br><p id=pv22:3.1><span class=root>“Pañcapaṇṇāsavassāni, </span><br><p id=pv22:3.2><span class=root>yato kālaṅkatā ahaṁ; </span><br><p id=pv22:3.3><span class=root>Nābhijānāmi bhuttaṁ vā, </span><br><p id=pv22:3.4><span class=root>pītaṁ vā pana pāniyaṁ; </span><br><p id=pv22:3.5><span class=root>Dehi tvaṁ pāniyaṁ bhante, </span><br><p id=pv22:3.6><span class=root>tasitā pāniyāya me”ti. </span><br><p id=pv22:4.1><span class=root>“Ayaṁ sītodikā gaṅgā, </span><br><p id=pv22:4.2><span class=root>himavantato sandati; </span><br><p id=pv22:4.3><span class=root>Piva etto gahetvāna, </span><br><p id=pv22:4.4><span class=root>kiṁ maṁ yācasi pāniyan”ti. </span><br><p id=pv22:5.1><span class=root>“Sacāhaṁ bhante gaṅgāya, </span><br><p id=pv22:5.2><span class=root>sayaṁ gaṇhāmi pāniyaṁ; </span><br><p id=pv22:5.3><span class=root>Lohitaṁ me parivattati, </span><br><p id=pv22:5.4><span class=root>tasmā yācāmi pāniyan”ti. </span><br><p id=pv22:6.1><span class=root>“Kiṁ nu kāyena vācāya, </span><br><p id=pv22:6.2><span class=root>manasā dukkaṭaṁ kataṁ; </span><br><p id=pv22:6.3><span class=root>Kissa kammavipākena, </span><br><p id=pv22:6.4><span class=root>gaṅgā te hoti lohitan”ti. </span><br><p id=pv22:7.1><span class=root>“Putto me uttaro nāma, </span><br><p id=pv22:7.2><span class=root>saddho āsi upāsako; </span><br><p id=pv22:7.3><span class=root>So ca mayhaṁ akāmāya, </span><br><p id=pv22:7.4><span class=root>samaṇānaṁ pavecchati. </span><br><p id=pv22:8.1><span class=root>Cīvaraṁ piṇḍapātañca, </span><br><p id=pv22:8.2><span class=root>paccayaṁ sayanāsanaṁ; </span><br><p id=pv22:8.3><span class=root>Tamahaṁ paribhāsāmi, </span><br><p id=pv22:8.4><span class=root>maccherena upaddutā. </span><br><p id=pv22:9.1><span class=root>Yaṁ tvaṁ mayhaṁ akāmāya, </span><br><p id=pv22:9.2><span class=root>samaṇānaṁ pavecchasi; </span><br><p id=pv22:9.3><span class=root>Cīvaraṁ piṇḍapātañca, </span><br><p id=pv22:9.4><span class=root>paccayaṁ sayanāsanaṁ. </span><br><p id=pv22:10.1><span class=root>Etaṁ te paralokasmiṁ, </span><br><p id=pv22:10.2><span class=root>lohitaṁ hotu uttara; </span><br><p id=pv22:10.3><span class=root>Tassa kammassa vipākena, </span><br><p id=pv22:10.4><span class=root>gaṅgā me hoti lohitan”ti. </span><br><p id=pv22:11.1><span class=root>Uttaramātupetivatthu dasamaṁ. </span><br></main><footer class="container footer"><small><a href=/about/>Contact info</a></small></footer>