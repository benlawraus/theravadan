<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0016.html>Previous</a><a href=/canon/en/pli/ms/sutta/kn/pv/pv0018.html>Next</a></div><p id=pv17:0.1><span class=root>Petavatthu </span><br><p id=pv17:0.2><span class=root>Ubbarivagga </span><br><p id=pv17:0.3><span class="root big-bold">5. Maṭṭhakuṇḍalīpetavatthu </span><br><p id=pv17:1.1><span class=root>“Alaṅkato maṭṭhakuṇḍalī, </span><br><p id=pv17:1.2><span class=root>Māladhārī haricandanussado; </span><br><p id=pv17:1.3><span class=root>Bāhā paggayha kandasi, </span><br><p id=pv17:1.4><span class=root>Vanamajjhe kiṁ dukkhito tuvan”ti. </span><br><p id=pv17:2.1><span class=root>“Sovaṇṇamayo pabhassaro, </span><br><p id=pv17:2.2><span class=root>Uppanno rathapañjaro mama; </span><br><p id=pv17:2.3><span class=root>Tassa cakkayugaṁ na vindāmi, </span><br><p id=pv17:2.4><span class=root>Tena dukkhena jahāmi jīvitan”ti. </span><br><p id=pv17:3.1><span class=root>“Sovaṇṇamayaṁ maṇimayaṁ, </span><br><p id=pv17:3.2><span class=root>Lohitakamayaṁ atha rūpiyamayaṁ; </span><br><p id=pv17:3.3><span class=root>Ācikkha me bhaddamāṇava, </span><br><p id=pv17:3.4><span class=root>Cakkayugaṁ paṭipādayāmi te”ti. </span><br><p id=pv17:4.1><span class=root>So māṇavo tassa pāvadi, </span><br><p id=pv17:4.2><span class=root>“Candasūriyā ubhayettha dissare; </span><br><p id=pv17:4.3><span class=root>Sovaṇṇamayo ratho mama, </span><br><p id=pv17:4.4><span class=root>Tena cakkayugena sobhatī”ti. </span><br><p id=pv17:5.1><span class=root>“Bālo kho tvaṁ asi māṇava, </span><br><p id=pv17:5.2><span class=root>Yo tvaṁ patthayase apatthiyaṁ; </span><br><p id=pv17:5.3><span class=root>Maññāmi tuvaṁ marissasi, </span><br><p id=pv17:5.4><span class=root>Na hi tvaṁ lacchasi candasūriye”ti. </span><br><p id=pv17:6.1><span class=root>“Gamanāgamanampi dissati, </span><br><p id=pv17:6.2><span class=root>Vaṇṇadhātu ubhayattha vīthiyā; </span><br><p id=pv17:6.3><span class=root>Peto kālakato na dissati, </span><br><p id=pv17:6.4><span class=root>Ko nidha kandataṁ bālyataro”ti. </span><br><p id=pv17:7.1><span class=root>“Saccaṁ kho vadesi māṇava, </span><br><p id=pv17:7.2><span class=root>Ahameva kandataṁ bālyataro; </span><br><p id=pv17:7.3><span class=root>Candaṁ viya dārako rudaṁ, </span><br><p id=pv17:7.4><span class=root>Petaṁ kālakatābhipatthayinti. </span><br><p id=pv17:8.1><span class=root>Ādittaṁ vata maṁ santaṁ, </span><br><p id=pv17:8.2><span class=root>ghatasittaṁva pāvakaṁ; </span><br><p id=pv17:8.3><span class=root>Vārinā viya osiñcaṁ, </span><br><p id=pv17:8.4><span class=root>sabbaṁ nibbāpaye daraṁ. </span><br><p id=pv17:9.1><span class=root>Abbahī vata me sallaṁ, </span><br><p id=pv17:9.2><span class=root>sokaṁ hadayanissitaṁ; </span><br><p id=pv17:9.3><span class=root>Yo me sokaparetassa, </span><br><p id=pv17:9.4><span class=root>puttasokaṁ apānudi. </span><br><p id=pv17:10.1><span class=root>Svāhaṁ abbūḷhasallosmi, </span><br><p id=pv17:10.2><span class=root>sītibhūtosmi nibbuto; </span><br><p id=pv17:10.3><span class=root>Na socāmi na rodāmi, </span><br><p id=pv17:10.4><span class=root>tava sutvāna māṇavā”ti. </span><br><p id=pv17:11.1><span class=root>“Devatā nusi gandhabbo, </span><br><p id=pv17:11.2><span class=root>adu sakko purindado; </span><br><p id=pv17:11.3><span class=root>Ko vā tvaṁ kassa vā putto, </span><br><p id=pv17:11.4><span class=root>kathaṁ jānemu taṁ mayan”ti. </span><br><p id=pv17:12.1><span class=root>“Yañca kandasi yañca rodasi, </span><br><p id=pv17:12.2><span class=root>Puttaṁ āḷāhane sayaṁ dahitvā; </span><br><p id=pv17:12.3><span class=root>Svāhaṁ kusalaṁ karitvā kammaṁ, </span><br><p id=pv17:12.4><span class=root>Tidasānaṁ sahabyataṁ gato”ti. </span><br><p id=pv17:13.1><span class=root>“Appaṁ vā bahuṁ vā nāddasāma, </span><br><p id=pv17:13.2><span class=root>Dānaṁ dadantassa sake agāre; </span><br><p id=pv17:13.3><span class=root>Uposathakammaṁ vā tādisaṁ, </span><br><p id=pv17:13.4><span class=root>Kena kammena gatosi devalokan”ti. </span><br><p id=pv17:14.1><span class=root>“Ābādhikohaṁ dukkhito gilāno, </span><br><p id=pv17:14.2><span class=root>Āturarūpomhi sake nivesane; </span><br><p id=pv17:14.3><span class=root>Buddhaṁ vigatarajaṁ vitiṇṇakaṅkhaṁ, </span><br><p id=pv17:14.4><span class=root>Addakkhiṁ sugataṁ anomapaññaṁ. </span><br><p id=pv17:15.1><span class=root>Svāhaṁ muditamano pasannacitto, </span><br><p id=pv17:15.2><span class=root>Añjaliṁ akariṁ tathāgatassa; </span><br><p id=pv17:15.3><span class=root>Tāhaṁ kusalaṁ karitvāna kammaṁ, </span><br><p id=pv17:15.4><span class=root>Tidasānaṁ sahabyataṁ gato”ti. </span><br><p id=pv17:16.1><span class=root>“Acchariyaṁ vata abbhutaṁ vata, </span><br><p id=pv17:16.2><span class=root>Añjalikammassa ayamīdiso vipāko; </span><br><p id=pv17:16.3><span class=root>Ahampi muditamano pasannacitto, </span><br><p id=pv17:16.4><span class=root>Ajjeva buddhaṁ saraṇaṁ vajāmī”ti. </span><br><p id=pv17:17.1><span class=root>“Ajjeva buddhaṁ saraṇaṁ vajāhi, </span><br><p id=pv17:17.2><span class=root>Dhammañca saṅghañca pasannacitto; </span><br><p id=pv17:17.3><span class=root>Tatheva sikkhāya padāni pañca, </span><br><p id=pv17:17.4><span class=root>Akhaṇḍaphullāni samādiyassu. </span><br><p id=pv17:18.1><span class=root>Pāṇātipātā viramassu khippaṁ, </span><br><p id=pv17:18.2><span class=root>Loke adinnaṁ parivajjayassu; </span><br><p id=pv17:18.3><span class=root>Amajjapo mā ca musā bhaṇāhi, </span><br><p id=pv17:18.4><span class=root>Sakena dārena ca hohi tuṭṭho”ti. </span><br><p id=pv17:19.1><span class=root>“Atthakāmosi me yakkha, </span><br><p id=pv17:19.2><span class=root>hitakāmosi devate; </span><br><p id=pv17:19.3><span class=root>Karomi tuyhaṁ vacanaṁ, </span><br><p id=pv17:19.4><span class=root>tvaṁsi ācariyo mamāti. </span><br><p id=pv17:20.1><span class=root>Upemi saraṇaṁ buddhaṁ, </span><br><p id=pv17:20.2><span class=root>dhammañcāpi anuttaraṁ; </span><br><p id=pv17:20.3><span class=root>Saṅghañca naradevassa, </span><br><p id=pv17:20.4><span class=root>gacchāmi saraṇaṁ ahaṁ. </span><br><p id=pv17:21.1><span class=root>Pāṇātipātā viramāmi khippaṁ, </span><br><p id=pv17:21.2><span class=root>Loke adinnaṁ parivajjayāmi; </span><br><p id=pv17:21.3><span class=root>Amajjapo no ca musā bhaṇāmi, </span><br><p id=pv17:21.4><span class=root>Sakena dārena ca homi tuṭṭho”ti. </span><br><p id=pv17:22.1><span class=root>Maṭṭhakuṇḍalīpetavatthu pañcamaṁ. </span><br></main><footer class="container footer"><small><a href=/about>Contact info</a></small></footer>