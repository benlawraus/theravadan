<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0010.html>Previous</a><a href=/canon/en/pli/ms/sutta/kn/pv/pv0012.html>Next</a></div><p><div class=verse-container id=pv11:0.1><span>Petavatthu </span></div><p><div class=verse-container id=pv11:0.2><span>Uragavagga </span></div><p><div class=verse-container id=pv11:0.3><span class=big-bold>11. Nāgapetavatthu </span></div><p><div class=verse-container id=pv11:1.1><span>“Puratova setena paleti hatthinā, </span></div><p><div class=verse-container id=pv11:1.2><span>Majjhe pana assatarīrathena; </span></div><p><div class=verse-container id=pv11:1.3><span>Pacchā ca kaññā sivikāya nīyati, </span></div><p><div class=verse-container id=pv11:1.4><span>Obhāsayantī dasa sabbaso disā. </span></div><p><div class=verse-container id=pv11:2.1><span>Tumhe pana muggarahatthapāṇino, </span></div><p><div class=verse-container id=pv11:2.2><span>Rudammukhā chinnapabhinnagattā; </span></div><p><div class=verse-container id=pv11:2.3><span>Manussabhūtā kimakattha pāpaṁ, </span></div><p><div class=verse-container id=pv11:2.4><span>Yenaññamaññassa pivātha lohitan”ti. </span></div><p><div class=verse-container id=pv11:3.1><span>“Puratova yo gacchati kuñjarena, </span></div><p><div class=verse-container id=pv11:3.2><span>Setena nāgena catukkamena; </span></div><p><div class=verse-container id=pv11:3.3><span>Amhāka putto ahu jeṭṭhako so, </span></div><p><div class=verse-container id=pv11:3.4><span>Dānāni datvāna sukhī pamodati. </span></div><p><div class=verse-container id=pv11:4.1><span>Yo so majjhe assatarīrathena, </span></div><p><div class=verse-container id=pv11:4.2><span>Catubbhi yuttena suvaggitena; </span></div><p><div class=verse-container id=pv11:4.3><span>Amhāka putto ahu majjhimo so, </span></div><p><div class=verse-container id=pv11:4.4><span>Amaccharī dānavatī virocati. </span></div><p><div class=verse-container id=pv11:5.1><span>Yā sā ca pacchā sivikāya nīyati, </span></div><p><div class=verse-container id=pv11:5.2><span>Nārī sapaññā migamandalocanā; </span></div><p><div class=verse-container id=pv11:5.3><span>Amhāka dhītā ahu sā kaniṭṭhikā, </span></div><p><div class=verse-container id=pv11:5.4><span>Bhāgaḍḍhabhāgena sukhī pamodati. </span></div><p><div class=verse-container id=pv11:6.1><span>Ete ca dānāni adaṁsu pubbe, </span></div><p><div class=verse-container id=pv11:6.2><span>Pasannacittā samaṇabrāhmaṇānaṁ; </span></div><p><div class=verse-container id=pv11:6.3><span>Mayaṁ pana maccharino ahumha, </span></div><p><div class=verse-container id=pv11:6.4><span>Paribhāsakā samaṇabrāhmaṇānaṁ; </span></div><p><div class=verse-container id=pv11:6.5><span>Ete ca datvā paricārayanti, </span></div><p><div class=verse-container id=pv11:6.6><span>Mayañca sussāma naḷova chinno”ti. </span></div><p><div class=verse-container id=pv11:7.1><span>“Kiṁ tumhākaṁ bhojanaṁ kiṁ sayānaṁ, </span></div><p><div class=verse-container id=pv11:7.2><span>Kathañca yāpetha supāpadhammino; </span></div><p><div class=verse-container id=pv11:7.3><span>Pahūtabhogesu anappakesu, </span></div><p><div class=verse-container id=pv11:7.4><span>Sukhaṁ virādhāya dukkhajja pattā”ti. </span></div><p><div class=verse-container id=pv11:8.1><span>“Aññamaññaṁ vadhitvāna, </span></div><p><div class=verse-container id=pv11:8.2><span>pivāma pubbalohitaṁ; </span></div><p><div class=verse-container id=pv11:8.3><span>Bahuṁ pitvā na dhātā homa, </span></div><p><div class=verse-container id=pv11:8.4><span>nacchādimhase mayaṁ. </span></div><p><div class=verse-container id=pv11:9.1><span>Icceva maccā paridevayanti, </span></div><p><div class=verse-container id=pv11:9.2><span>Adāyakā pecca yamassa ṭhāyino; </span></div><p><div class=verse-container id=pv11:9.3><span>Ye te vidicca adhigamma bhoge, </span></div><p><div class=verse-container id=pv11:9.4><span>Na bhuñjare nāpi karonti puññaṁ. </span></div><p><div class=verse-container id=pv11:10.1><span>Te khuppipāsūpagatā parattha, </span></div><p><div class=verse-container id=pv11:10.2><span>Pacchā ciraṁ jhāyare ḍayhamānā; </span></div><p><div class=verse-container id=pv11:10.3><span>Kammāni katvāna dukhudrāni, </span></div><p><div class=verse-container id=pv11:10.4><span>Anubhonti dukkhaṁ kaṭukapphalāni. </span></div><p><div class=verse-container id=pv11:11.1><span>Ittaraṁ hi dhanaṁ dhaññaṁ, </span></div><p><div class=verse-container id=pv11:11.2><span>ittaraṁ idha jīvitaṁ; </span></div><p><div class=verse-container id=pv11:11.3><span>Ittaraṁ ittarato ñatvā, </span></div><p><div class=verse-container id=pv11:11.4><span>dīpaṁ kayirātha paṇḍito. </span></div><p><div class=verse-container id=pv11:12.1><span>Ye te evaṁ pajānanti, </span></div><p><div class=verse-container id=pv11:12.2><span>narā dhammassa kovidā; </span></div><p><div class=verse-container id=pv11:12.3><span>Te dāne nappamajjanti, </span></div><p><div class=verse-container id=pv11:12.4><span>sutvā arahataṁ vaco”ti. </span></div><p><div class=verse-container id=pv11:13.1><span>Nāgapetavatthu ekādasamaṁ. </span></div><div class=flex-between><a href=/canon/en/pli/ms/sutta/kn/pv/pv0010.html>Previous</a><a href=/canon/en/pli/ms/sutta/kn/pv/pv0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>