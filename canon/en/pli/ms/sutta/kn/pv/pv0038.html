<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0037.html>Previous</a><a href=/canon/en/pli/ms/sutta/kn/pv/pv0039.html>Next</a></div><p id=pv38:0.1><span class=root>Petavatthu </span><br><p id=pv38:0.2><span class=root>Mahāvagga </span><br><p id=pv38:0.3><span class="root big-bold">3. Nandakapetavatthu </span><br><p id=pv38:1.1><span class=root>Rājā piṅgalako nāma, </span><br><p id=pv38:1.2><span class=root>Suraṭṭhānaṁ adhipati ahu; </span><br><p id=pv38:1.3><span class=root>Moriyānaṁ upaṭṭhānaṁ gantvā, </span><br><p id=pv38:1.4><span class=root>Suraṭṭhaṁ punarāgamā. </span><br><p id=pv38:2.1><span class=root>Uṇhe majjhanhike kāle, </span><br><p id=pv38:2.2><span class=root>Rājā paṅkaṁ upāgami; </span><br><p id=pv38:2.3><span class=root>Addasa maggaṁ ramaṇīyaṁ, </span><br><p id=pv38:2.4><span class=root>Petānaṁ taṁ vaṇṇupathaṁ. </span><br><p id=pv38:3.1><span class=root>Sārathiṁ āmantayī rājā—</span><br><p id=pv38:4.1><span class=root>“Ayaṁ maggo ramaṇīyo, </span><br><p id=pv38:4.2><span class=root>khemo sovatthiko sivo; </span><br><p id=pv38:4.3><span class=root>Iminā sārathi yāma, </span><br><p id=pv38:4.4><span class=root>suraṭṭhānaṁ santike ito”. </span><br><p id=pv38:5.1><span class=root>Tena pāyāsi soraṭṭho, </span><br><p id=pv38:5.2><span class=root>senāya caturaṅginiyā; </span><br><p id=pv38:5.3><span class=root>Ubbiggarūpo puriso, </span><br><p id=pv38:5.4><span class=root>soraṭṭhaṁ etadabravi. </span><br><p id=pv38:6.1><span class=root>“Kummaggaṁ paṭipannamhā, </span><br><p id=pv38:6.2><span class=root>bhiṁsanaṁ lomahaṁsanaṁ; </span><br><p id=pv38:6.3><span class=root>Purato dissati maggo, </span><br><p id=pv38:6.4><span class=root>pacchato ca na dissati. </span><br><p id=pv38:7.1><span class=root>Kummaggaṁ paṭipannamhā, </span><br><p id=pv38:7.2><span class=root>yamapurisāna santike; </span><br><p id=pv38:7.3><span class=root>Amānuso vāyati gandho, </span><br><p id=pv38:7.4><span class=root>ghoso suyyati dāruṇo”. </span><br><p id=pv38:8.1><span class=root>Saṁviggo rājā soraṭṭho, </span><br><p id=pv38:8.2><span class=root>sārathiṁ etadabravi; </span><br><p id=pv38:8.3><span class=root>“Kummaggaṁ paṭipannamhā, </span><br><p id=pv38:8.4><span class=root>bhiṁsanaṁ lomahaṁsanaṁ; </span><br><p id=pv38:8.5><span class=root>Purato dissati maggo, </span><br><p id=pv38:8.6><span class=root>pacchato ca na dissati. </span><br><p id=pv38:9.1><span class=root>Kummaggaṁ paṭipannamhā, </span><br><p id=pv38:9.2><span class=root>yamapurisāna santike; </span><br><p id=pv38:9.3><span class=root>Amānuso vāyati gandho, </span><br><p id=pv38:9.4><span class=root>ghoso suyyati dāruṇo”. </span><br><p id=pv38:10.1><span class=root>Hatthikkhandhaṁ samāruyha, </span><br><p id=pv38:10.2><span class=root>Olokento catuddisaṁ; </span><br><p id=pv38:10.3><span class=root>Addasa nigrodhaṁ ramaṇīyaṁ, </span><br><p id=pv38:10.4><span class=root>Pādapaṁ chāyāsampannaṁ; </span><br><p id=pv38:10.5><span class=root>Nīlabbhavaṇṇasadisaṁ, </span><br><p id=pv38:10.6><span class=root>Meghavaṇṇasirīnibhaṁ. </span><br><p id=pv38:11.1><span class=root>Sārathiṁ āmantayī rājā, </span><br><p id=pv38:11.2><span class=root>“kiṁ eso dissati brahā; </span><br><p id=pv38:11.3><span class=root>Nīlabbhavaṇṇasadiso, </span><br><p id=pv38:11.4><span class=root>meghavaṇṇasirīnibho”. </span><br><p id=pv38:12.1><span class=root>“Nigrodho so mahārāja, </span><br><p id=pv38:12.2><span class=root>pādapo chāyāsampanno; </span><br><p id=pv38:12.3><span class=root>Nīlabbhavaṇṇasadiso, </span><br><p id=pv38:12.4><span class=root>meghavaṇṇasirīnibho”. </span><br><p id=pv38:13.1><span class=root>Tena pāyāsi soraṭṭho, </span><br><p id=pv38:13.2><span class=root>yena so dissate brahā; </span><br><p id=pv38:13.3><span class=root>Nīlabbhavaṇṇasadiso, </span><br><p id=pv38:13.4><span class=root>meghavaṇṇasirīnibho. </span><br><p id=pv38:14.1><span class=root>Hatthikkhandhato oruyha, </span><br><p id=pv38:14.2><span class=root>rājā rukkhaṁ upāgami; </span><br><p id=pv38:14.3><span class=root>Nisīdi rukkhamūlasmiṁ, </span><br><p id=pv38:14.4><span class=root>sāmacco saparijjano; </span><br><p id=pv38:14.5><span class=root>Pūraṁ pānīyasarakaṁ, </span><br><p id=pv38:14.6><span class=root>pūve vitte ca addasa. </span><br><p id=pv38:15.1><span class=root>Puriso ca devavaṇṇī, </span><br><p id=pv38:15.2><span class=root>sabbābharaṇabhūsito; </span><br><p id=pv38:15.3><span class=root>Upasaṅkamitvā rājānaṁ, </span><br><p id=pv38:15.4><span class=root>soraṭṭhaṁ etadabravi. </span><br><p id=pv38:16.1><span class=root>“Svāgataṁ te mahārāja, </span><br><p id=pv38:16.2><span class=root>atho te adurāgataṁ; </span><br><p id=pv38:16.3><span class=root>Pivatu devo pānīyaṁ, </span><br><p id=pv38:16.4><span class=root>pūve khāda arindama”. </span><br><p id=pv38:17.1><span class=root>Pivitvā rājā pānīyaṁ, </span><br><p id=pv38:17.2><span class=root>sāmacco saparijjano; </span><br><p id=pv38:17.3><span class=root>Pūve khāditvā pitvā ca, </span><br><p id=pv38:17.4><span class=root>soraṭṭho etadabravi. </span><br><p id=pv38:18.1><span class=root>“Devatā nusi gandhabbo, </span><br><p id=pv38:18.2><span class=root>adu sakko purindado; </span><br><p id=pv38:18.3><span class=root>Ajānantā taṁ pucchāma, </span><br><p id=pv38:18.4><span class=root>kathaṁ jānemu taṁ mayan”ti. </span><br><p id=pv38:19.1><span class=root>“Nāmhi devo na gandhabbo, </span><br><p id=pv38:19.2><span class=root>nāpi sakko purindado; </span><br><p id=pv38:19.3><span class=root>Peto ahaṁ mahārāja, </span><br><p id=pv38:19.4><span class=root>suraṭṭhā idha māgato”ti. </span><br><p id=pv38:20.1><span class=root>“Kiṁsīlo kiṁsamācāro, </span><br><p id=pv38:20.2><span class=root>suraṭṭhasmiṁ pure tuvaṁ; </span><br><p id=pv38:20.3><span class=root>Kena te brahmacariyena, </span><br><p id=pv38:20.4><span class=root>ānubhāvo ayaṁ tavā”ti. </span><br><p id=pv38:21.1><span class=root>“Taṁ suṇohi mahārāja, </span><br><p id=pv38:21.2><span class=root>arindama raṭṭhavaḍḍhana; </span><br><p id=pv38:21.3><span class=root>Amaccā pārisajjā ca, </span><br><p id=pv38:21.4><span class=root>brāhmaṇo ca purohito. </span><br><p id=pv38:22.1><span class=root>Suraṭṭhasmiṁ ahaṁ deva, </span><br><p id=pv38:22.2><span class=root>puriso pāpacetaso; </span><br><p id=pv38:22.3><span class=root>Micchādiṭṭhi ca dussīlo, </span><br><p id=pv38:22.4><span class=root>kadariyo paribhāsako. </span><br><p id=pv38:23.1><span class=root>Dadantānaṁ karontānaṁ, </span><br><p id=pv38:23.2><span class=root>vārayissaṁ bahujjanaṁ; </span><br><p id=pv38:23.3><span class=root>Aññesaṁ dadamānānaṁ, </span><br><p id=pv38:23.4><span class=root>antarāyakaro ahaṁ. </span><br><p id=pv38:24.1><span class=root>Vipāko natthi dānassa, </span><br><p id=pv38:24.2><span class=root>saṁyamassa kuto phalaṁ; </span><br><p id=pv38:24.3><span class=root>Natthi ācariyo nāma, </span><br><p id=pv38:24.4><span class=root>adantaṁ ko damessati. </span><br><p id=pv38:25.1><span class=root>Samatulyāni bhūtāni, </span><br><p id=pv38:25.2><span class=root>kuto jeṭṭhāpacāyiko; </span><br><p id=pv38:25.3><span class=root>Natthi balaṁ vīriyaṁ vā, </span><br><p id=pv38:25.4><span class=root>kuto uṭṭhānaporisaṁ. </span><br><p id=pv38:26.1><span class=root>Natthi dānaphalaṁ nāma, </span><br><p id=pv38:26.2><span class=root>na visodheti verinaṁ; </span><br><p id=pv38:26.3><span class=root>Laddheyyaṁ labhate macco, </span><br><p id=pv38:26.4><span class=root>niyatipariṇāmajaṁ. </span><br><p id=pv38:27.1><span class=root>Natthi mātā pitā bhātā, </span><br><p id=pv38:27.2><span class=root>loko natthi ito paraṁ; </span><br><p id=pv38:27.3><span class=root>Natthi dinnaṁ natthi hutaṁ, </span><br><p id=pv38:27.4><span class=root>sunihitaṁ na vijjati. </span><br><p id=pv38:28.1><span class=root>Yopi haneyya purisaṁ, </span><br><p id=pv38:28.2><span class=root>parassa chindate siraṁ; </span><br><p id=pv38:28.3><span class=root>Na koci kañci hanati, </span><br><p id=pv38:28.4><span class=root>sattannaṁ vivaramantare. </span><br><p id=pv38:29.1><span class=root>Acchejjābhejjo hi jīvo, </span><br><p id=pv38:29.2><span class=root>Aṭṭhaṁso guḷaparimaṇḍalo; </span><br><p id=pv38:29.3><span class=root>Yojanānaṁ sataṁ pañca, </span><br><p id=pv38:29.4><span class=root>Ko jīvaṁ chettumarahati. </span><br><p id=pv38:30.1><span class=root>Yathā suttaguḷe khitte, </span><br><p id=pv38:30.2><span class=root>nibbeṭhentaṁ palāyati; </span><br><p id=pv38:30.3><span class=root>Evamevaṁ ca so jīvo, </span><br><p id=pv38:30.4><span class=root>nibbeṭhento palāyati. </span><br><p id=pv38:31.1><span class=root>Yathā gāmato nikkhamma, </span><br><p id=pv38:31.2><span class=root>aññaṁ gāmaṁ pavīsati; </span><br><p id=pv38:31.3><span class=root>Evamevaṁ ca so jīvo, </span><br><p id=pv38:31.4><span class=root>aññaṁ bondiṁ pavīsati. </span><br><p id=pv38:32.1><span class=root>Yathā gehato nikkhamma, </span><br><p id=pv38:32.2><span class=root>aññaṁ gehaṁ pavīsati; </span><br><p id=pv38:32.3><span class=root>Evamevaṁ ca so jīvo, </span><br><p id=pv38:32.4><span class=root>aññaṁ bondiṁ pavīsati. </span><br><p id=pv38:33.1><span class=root>Cullāsīti mahākappino, </span><br><p id=pv38:33.2><span class=root>satasahassāni hi; </span><br><p id=pv38:33.3><span class=root>Ye bālā ye ca paṇḍitā, </span><br><p id=pv38:33.4><span class=root>saṁsāraṁ khepayitvāna; </span><br><p id=pv38:33.5><span class=root>Dukkhassantaṁ karissare. </span><br><p id=pv38:34.1><span class=root>Mitāni sukhadukkhāni, </span><br><p id=pv38:34.2><span class=root>doṇehi piṭakehi ca; </span><br><p id=pv38:34.3><span class=root>Jino sabbaṁ pajānāti, </span><br><p id=pv38:34.4><span class=root>sammūḷhā itarā pajā. </span><br><p id=pv38:35.1><span class=root>Evaṁdiṭṭhi pure āsiṁ, </span><br><p id=pv38:35.2><span class=root>sammūḷho mohapāruto; </span><br><p id=pv38:35.3><span class=root>Micchādiṭṭhi ca dussīlo, </span><br><p id=pv38:35.4><span class=root>kadariyo paribhāsako. </span><br><p id=pv38:36.1><span class=root>Oraṁ me chahi māsehi, </span><br><p id=pv38:36.2><span class=root>kālakiriyā bhavissati; </span><br><p id=pv38:36.3><span class=root>Ekantakaṭukaṁ ghoraṁ, </span><br><p id=pv38:36.4><span class=root>nirayaṁ papatissahaṁ. </span><br><p id=pv38:37.1><span class=root>Catukkaṇṇaṁ catudvāraṁ, </span><br><p id=pv38:37.2><span class=root>vibhattaṁ bhāgaso mitaṁ; </span><br><p id=pv38:37.3><span class=root>Ayopākārapariyantaṁ, </span><br><p id=pv38:37.4><span class=root>ayasā paṭikujjitaṁ. </span><br><p id=pv38:38.1><span class=root>Tassa ayomayā bhūmi, </span><br><p id=pv38:38.2><span class=root>jalitā tejasā yutā; </span><br><p id=pv38:38.3><span class=root>Samantā yojanasataṁ, </span><br><p id=pv38:38.4><span class=root>pharitvā tiṭṭhati sabbadā. </span><br><p id=pv38:39.1><span class=root>Vassāni satasahassāni, </span><br><p id=pv38:39.2><span class=root>ghoso suyyati tāvade; </span><br><p id=pv38:39.3><span class=root>Lakkho eso mahārāja, </span><br><p id=pv38:39.4><span class=root>satabhāgavassakoṭiyo. </span><br><p id=pv38:40.1><span class=root>Koṭisatasahassāni, </span><br><p id=pv38:40.2><span class=root>niraye paccare janā; </span><br><p id=pv38:40.3><span class=root>Micchādiṭṭhī ca dussīlā, </span><br><p id=pv38:40.4><span class=root>ye ca ariyūpavādino. </span><br><p id=pv38:41.1><span class=root>Tatthāhaṁ dīghamaddhānaṁ, </span><br><p id=pv38:41.2><span class=root>dukkhaṁ vedissa vedanaṁ; </span><br><p id=pv38:41.3><span class=root>Phalaṁ pāpassa kammassa, </span><br><p id=pv38:41.4><span class=root>tasmā socāmahaṁ bhusaṁ. </span><br><p id=pv38:42.1><span class=root>Taṁ suṇohi mahārāja, </span><br><p id=pv38:42.2><span class=root>arindama raṭṭhavaḍḍhana; </span><br><p id=pv38:42.3><span class=root>Dhītā mayhaṁ mahārāja, </span><br><p id=pv38:42.4><span class=root>uttarā bhaddamatthu te. </span><br><p id=pv38:43.1><span class=root>Karoti bhaddakaṁ kammaṁ, </span><br><p id=pv38:43.2><span class=root>sīlesuposathe ratā; </span><br><p id=pv38:43.3><span class=root>Saññatā saṁvibhāgī ca, </span><br><p id=pv38:43.4><span class=root>vadaññū vītamaccharā. </span><br><p id=pv38:44.1><span class=root>Akhaṇḍakārī sikkhāya, </span><br><p id=pv38:44.2><span class=root>suṇhā parakulesu ca; </span><br><p id=pv38:44.3><span class=root>Upāsikā sakyamunino, </span><br><p id=pv38:44.4><span class=root>sambuddhassa sirīmato. </span><br><p id=pv38:45.1><span class=root>Bhikkhu ca sīlasampanno, </span><br><p id=pv38:45.2><span class=root>gāmaṁ piṇḍāya pāvisi; </span><br><p id=pv38:45.3><span class=root>Okkhittacakkhu satimā, </span><br><p id=pv38:45.4><span class=root>guttadvāro susaṁvuto. </span><br><p id=pv38:46.1><span class=root>Sapadānaṁ caramāno, </span><br><p id=pv38:46.2><span class=root>agamā taṁ nivesanaṁ; </span><br><p id=pv38:46.3><span class=root>‘Tamaddasa mahārāja, </span><br><p id=pv38:46.4><span class=root>uttarā bhaddamatthu te’. </span><br><p id=pv38:47.1><span class=root>Pūraṁ pānīyasarakaṁ, </span><br><p id=pv38:47.2><span class=root>pūve vitte ca sā adā; </span><br><p id=pv38:47.3><span class=root>‘Pitā me kālakato bhante, </span><br><p id=pv38:47.4><span class=root>tassetaṁ upakappatu’. </span><br><p id=pv38:48.1><span class=root>Samanantarānuddiṭṭhe, </span><br><p id=pv38:48.2><span class=root>vipāko udapajjatha; </span><br><p id=pv38:48.3><span class=root>Bhuñjāmi kāmakāmīhaṁ, </span><br><p id=pv38:48.4><span class=root>rājā vessavaṇo yathā. </span><br><p id=pv38:49.1><span class=root>Taṁ suṇohi mahārāja, </span><br><p id=pv38:49.2><span class=root>arindama raṭṭhavaḍḍhana; </span><br><p id=pv38:49.3><span class=root>Sadevakassa lokassa, </span><br><p id=pv38:49.4><span class=root>buddho aggo pavuccati; </span><br><p id=pv38:49.5><span class=root>Taṁ buddhaṁ saraṇaṁ gaccha, </span><br><p id=pv38:49.6><span class=root>saputtadāro arindama. </span><br><p id=pv38:50.1><span class=root>Aṭṭhaṅgikena maggena, </span><br><p id=pv38:50.2><span class=root>phusanti amataṁ padaṁ; </span><br><p id=pv38:50.3><span class=root>Taṁ dhammaṁ saraṇaṁ gaccha, </span><br><p id=pv38:50.4><span class=root>saputtadāro arindama. </span><br><p id=pv38:51.1><span class=root>Cattāro ca paṭipannā, </span><br><p id=pv38:51.2><span class=root>cattāro ca phale ṭhitā; </span><br><p id=pv38:51.3><span class=root>Esa saṅgho ujubhūto, </span><br><p id=pv38:51.4><span class=root>paññāsīlasamāhito; </span><br><p id=pv38:51.5><span class=root>Taṁ saṅghaṁ saraṇaṁ gaccha, </span><br><p id=pv38:51.6><span class=root>saputtadāro arindama. </span><br><p id=pv38:52.1><span class=root>Pāṇātipātā viramassu khippaṁ, </span><br><p id=pv38:52.2><span class=root>Loke adinnaṁ parivajjayassu; </span><br><p id=pv38:52.3><span class=root>Amajjapo mā ca musā abhāṇi, </span><br><p id=pv38:52.4><span class=root>Sakena dārena ca hohi tuṭṭho”ti. </span><br><p id=pv38:53.1><span class=root>“Atthakāmosi me yakkha, </span><br><p id=pv38:53.2><span class=root>hitakāmosi devate; </span><br><p id=pv38:53.3><span class=root>Karomi tuyhaṁ vacanaṁ, </span><br><p id=pv38:53.4><span class=root>tvaṁsi ācariyo mama. </span><br><p id=pv38:54.1><span class=root>Upemi saraṇaṁ buddhaṁ, </span><br><p id=pv38:54.2><span class=root>dhammañcāpi anuttaraṁ; </span><br><p id=pv38:54.3><span class=root>Saṅghañca naradevassa, </span><br><p id=pv38:54.4><span class=root>gacchāmi saraṇaṁ ahaṁ. </span><br><p id=pv38:55.1><span class=root>Pāṇātipātā viramāmi khippaṁ, </span><br><p id=pv38:55.2><span class=root>Loke adinnaṁ parivajjayāmi; </span><br><p id=pv38:55.3><span class=root>Amajjapo no ca musā bhaṇāmi, </span><br><p id=pv38:55.4><span class=root>Sakena dārena ca homi tuṭṭho. </span><br><p id=pv38:56.1><span class=root>Ophuṇāmi mahāvāte, </span><br><p id=pv38:56.2><span class=root>nadiyā sīghagāmiyā; </span><br><p id=pv38:56.3><span class=root>Vamāmi pāpikaṁ diṭṭhiṁ, </span><br><p id=pv38:56.4><span class=root>buddhānaṁ sāsane rato”. </span><br><p id=pv38:57.1><span class=root>Idaṁ vatvāna soraṭṭho, </span><br><p id=pv38:57.2><span class=root>viramitvā pāpadassanā; </span><br><p id=pv38:57.3><span class=root>Namo bhagavato katvā, </span><br><p id=pv38:57.4><span class=root>pāmokkho rathamāruhīti. </span><br><p id=pv38:58.1><span class=root>Nandakapetavatthu tatiyaṁ. </span><br></main><footer class="container footer"><small><a href=/about/>Contact info</a></small></footer>