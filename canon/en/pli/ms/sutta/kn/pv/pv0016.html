<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0015.html>Previous</a><a href=/canon/en/pli/ms/sutta/kn/pv/pv0017.html>Next</a></div><p id=pv16:0.1><span class=root>Petavatthu </span><br><p id=pv16:0.2><span class=root>Ubbarivagga </span><br><p id=pv16:0.3><span class="root big-bold">4. Nandāpetivatthu </span><br><p id=pv16:1.1><span class=root>“Kāḷī dubbaṇṇarūpāsi, </span><br><p id=pv16:1.2><span class=root>pharusā bhīrudassanā; </span><br><p id=pv16:1.3><span class=root>Piṅgalāsi kaḷārāsi, </span><br><p id=pv16:1.4><span class=root>na taṁ maññāmi mānusin”ti. </span><br><p id=pv16:2.1><span class=root>“Ahaṁ nandā nandisena, </span><br><p id=pv16:2.2><span class=root>bhariyā te pure ahuṁ; </span><br><p id=pv16:2.3><span class=root>Pāpakammaṁ karitvāna, </span><br><p id=pv16:2.4><span class=root>petalokaṁ ito gatā”ti. </span><br><p id=pv16:3.1><span class=root>“Kiṁ nu kāyena vācāya, </span><br><p id=pv16:3.2><span class=root>manasā dukkaṭaṁ kataṁ; </span><br><p id=pv16:3.3><span class=root>Kissa kammavipākena, </span><br><p id=pv16:3.4><span class=root>petalokaṁ ito gatā”ti. </span><br><p id=pv16:4.1><span class=root>“Caṇḍī ca pharusā cāsiṁ, </span><br><p id=pv16:4.2><span class=root>tayi cāpi agāravā; </span><br><p id=pv16:4.3><span class=root>Tāhaṁ duruttaṁ vatvāna, </span><br><p id=pv16:4.4><span class=root>petalokaṁ ito gatā”ti. </span><br><p id=pv16:5.1><span class=root>“Handuttarīyaṁ dadāmi te, </span><br><p id=pv16:5.2><span class=root>imaṁ dussaṁ nivāsaya; </span><br><p id=pv16:5.3><span class=root>Imaṁ dussaṁ nivāsetvā, </span><br><p id=pv16:5.4><span class=root>ehi nessāmi taṁ gharaṁ. </span><br><p id=pv16:6.1><span class=root>Vatthañca annapānañca, </span><br><p id=pv16:6.2><span class=root>lacchasi tvaṁ gharaṁ gatā; </span><br><p id=pv16:6.3><span class=root>Putte ca te passissasi, </span><br><p id=pv16:6.4><span class=root>suṇisāyo ca dakkhasī”ti. </span><br><p id=pv16:7.1><span class=root>“Hatthena hatthe te dinnaṁ, </span><br><p id=pv16:7.2><span class=root>na mayhaṁ upakappati; </span><br><p id=pv16:7.3><span class=root>Bhikkhū ca sīlasampanne, </span><br><p id=pv16:7.4><span class=root>vītarāge bahussute. </span><br><p id=pv16:8.1><span class=root>Tappehi annapānena, </span><br><p id=pv16:8.2><span class=root>mama dakkhiṇamādisa; </span><br><p id=pv16:8.3><span class=root>Tadāhaṁ sukhitā hessaṁ, </span><br><p id=pv16:8.4><span class=root>sabbakāmasamiddhinī”ti. </span><br><p id=pv16:9.1><span class=root>Sādhūti so paṭissutvā, </span><br><p id=pv16:9.2><span class=root>dānaṁ vipulamākiri; </span><br><p id=pv16:9.3><span class=root>Annaṁ pānaṁ khādanīyaṁ, </span><br><p id=pv16:9.4><span class=root>vatthasenāsanāni ca; </span><br><p id=pv16:9.5><span class=root>Chattaṁ gandhañca mālañca, </span><br><p id=pv16:9.6><span class=root>vividhā ca upāhanā. </span><br><p id=pv16:10.1><span class=root>Bhikkhū ca sīlasampanne, </span><br><p id=pv16:10.2><span class=root>vītarāge bahussute; </span><br><p id=pv16:10.3><span class=root>Tappetvā annapānena, </span><br><p id=pv16:10.4><span class=root>tassā dakkhiṇamādisī. </span><br><p id=pv16:11.1><span class=root>Samanantarānuddiṭṭhe, </span><br><p id=pv16:11.2><span class=root>vipāko udapajjatha; </span><br><p id=pv16:11.3><span class=root>Bhojanacchādanapānīyaṁ, </span><br><p id=pv16:11.4><span class=root>dakkhiṇāya idaṁ phalaṁ. </span><br><p id=pv16:12.1><span class=root>Tato suddhā sucivasanā, </span><br><p id=pv16:12.2><span class=root>kāsikuttamadhārinī; </span><br><p id=pv16:12.3><span class=root>Vicittavatthābharaṇā, </span><br><p id=pv16:12.4><span class=root>sāmikaṁ upasaṅkami. </span><br><p id=pv16:13.1><span class=root>“Abhikkantena vaṇṇena, </span><br><p id=pv16:13.2><span class=root>yā tvaṁ tiṭṭhasi devate; </span><br><p id=pv16:13.3><span class=root>Obhāsentī disā sabbā, </span><br><p id=pv16:13.4><span class=root>osadhī viya tārakā. </span><br><p id=pv16:14.1><span class=root>Kena tetādiso vaṇṇo, </span><br><p id=pv16:14.2><span class=root>kena te idha mijjhati; </span><br><p id=pv16:14.3><span class=root>Uppajjanti ca te bhogā, </span><br><p id=pv16:14.4><span class=root>ye keci manaso piyā. </span><br><p id=pv16:15.1><span class=root>Pucchāmi taṁ devi mahānubhāve, </span><br><p id=pv16:15.2><span class=root>Manussabhūtā kimakāsi puññaṁ; </span><br><p id=pv16:15.3><span class=root>Kenāsi evaṁ jalitānubhāvā, </span><br><p id=pv16:15.4><span class=root>Vaṇṇo ca te sabbadisā pabhāsatī”ti. </span><br><p id=pv16:16.1><span class=root>“Ahaṁ nandā nandisena, </span><br><p id=pv16:16.2><span class=root>bhariyā te pure ahuṁ; </span><br><p id=pv16:16.3><span class=root>Pāpakammaṁ karitvāna, </span><br><p id=pv16:16.4><span class=root>petalokaṁ ito gatā. </span><br><p id=pv16:17.1><span class=root>Tava dinnena dānena, </span><br><p id=pv16:17.2><span class=root>modāmi akutobhayā; </span><br><p id=pv16:17.3><span class=root>Ciraṁ jīva gahapati, </span><br><p id=pv16:17.4><span class=root>saha sabbehi ñātibhi; </span><br><p id=pv16:17.5><span class=root>Asokaṁ virajaṁ khemaṁ, </span><br><p id=pv16:17.6><span class=root>āvāsaṁ vasavattinaṁ. </span><br><p id=pv16:18.1><span class=root>Idha dhammaṁ caritvāna, </span><br><p id=pv16:18.2><span class=root>Dānaṁ datvā gahapati; </span><br><p id=pv16:18.3><span class=root>Vineyya maccheramalaṁ samūlaṁ, </span><br><p id=pv16:18.4><span class=root>Anindito saggamupehi ṭhānan”ti. </span><br><p id=pv16:19.1><span class=root>Nandāpetivatthu catutthaṁ. </span><br></main><footer class="container footer"><small><a href=/about/>Contact info</a></small></footer>