<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0013.html>Previous</a><a href=/canon/en/pli/ms/sutta/kn/pv/pv0015.html>Next</a></div><p id=pv14:0.1><span class=root>Petavatthu </span><br><p id=pv14:0.2><span class=root>Ubbarivagga </span><br><p id=pv14:0.3><span class="root big-bold">2. Sāriputtattheramātupetivatthu </span><br><p id=pv14:1.1><span class=root>“Naggā dubbaṇṇarūpāsi, </span><br><p id=pv14:1.2><span class=root>kisā dhamanisanthatā; </span><br><p id=pv14:1.3><span class=root>Upphāsulike kisike, </span><br><p id=pv14:1.4><span class=root>kā nu tvaṁ idha tiṭṭhasi”. </span><br><p id=pv14:2.1><span class=root>“Ahaṁ te sakiyā mātā, </span><br><p id=pv14:2.2><span class=root>pubbe aññāsu jātīsu; </span><br><p id=pv14:2.3><span class=root>Upapannā pettivisayaṁ, </span><br><p id=pv14:2.4><span class=root>khuppipāsasamappitā. </span><br><p id=pv14:3.1><span class=root>Chaḍḍitaṁ khipitaṁ kheḷaṁ, </span><br><p id=pv14:3.2><span class=root>siṅghāṇikaṁ silesumaṁ; </span><br><p id=pv14:3.3><span class=root>Vasañca ḍayhamānānaṁ, </span><br><p id=pv14:3.4><span class=root>vijātānañca lohitaṁ. </span><br><p id=pv14:4.1><span class=root>Vaṇikānañca yaṁ ghāna- </span><br><p id=pv14:4.2><span class=root>sīsacchinnāna lohitaṁ; </span><br><p id=pv14:4.3><span class=root>Khudāparetā bhuñjāmi, </span><br><p id=pv14:4.4><span class=root>itthipurisanissitaṁ. </span><br><p id=pv14:5.1><span class=root>Pubbalohitaṁ bhakkhāmi, </span><br><p id=pv14:5.2><span class=root>pasūnaṁ mānusāna ca; </span><br><p id=pv14:5.3><span class=root>Aleṇā anagārā ca, </span><br><p id=pv14:5.4><span class=root>nīlamañcaparāyaṇā. </span><br><p id=pv14:6.1><span class=root>Dehi puttaka me dānaṁ, </span><br><p id=pv14:6.2><span class=root>datvā anvādisāhi me; </span><br><p id=pv14:6.3><span class=root>Appeva nāma mucceyyaṁ, </span><br><p id=pv14:6.4><span class=root>pubbalohitabhojanā”ti. </span><br><p id=pv14:7.1><span class=root>Mātuyā vacanaṁ sutvā, </span><br><p id=pv14:7.2><span class=root>upatissonukampako; </span><br><p id=pv14:7.3><span class=root>Āmantayi moggallānaṁ, </span><br><p id=pv14:7.4><span class=root>anuruddhañca kappinaṁ. </span><br><p id=pv14:8.1><span class=root>Catasso kuṭiyo katvā, </span><br><p id=pv14:8.2><span class=root>saṅghe cātuddise adā; </span><br><p id=pv14:8.3><span class=root>Kuṭiyo annapānañca, </span><br><p id=pv14:8.4><span class=root>mātu dakkhiṇamādisī. </span><br><p id=pv14:9.1><span class=root>Samanantarānuddiṭṭhe, </span><br><p id=pv14:9.2><span class=root>vipāko udapajjatha; </span><br><p id=pv14:9.3><span class=root>Bhojanaṁ pānīyaṁ vatthaṁ, </span><br><p id=pv14:9.4><span class=root>dakkhiṇāya idaṁ phalaṁ. </span><br><p id=pv14:10.1><span class=root>Tato suddhā sucivasanā, </span><br><p id=pv14:10.2><span class=root>kāsikuttamadhārinī; </span><br><p id=pv14:10.3><span class=root>Vicittavatthābharaṇā, </span><br><p id=pv14:10.4><span class=root>kolitaṁ upasaṅkami. </span><br><p id=pv14:11.1><span class=root>“Abhikkantena vaṇṇena, </span><br><p id=pv14:11.2><span class=root>yā tvaṁ tiṭṭhasi devate; </span><br><p id=pv14:11.3><span class=root>Obhāsentī disā sabbā, </span><br><p id=pv14:11.4><span class=root>osadhī viya tārakā. </span><br><p id=pv14:12.1><span class=root>Kena tetādiso vaṇṇo, </span><br><p id=pv14:12.2><span class=root>kena te idha mijjhati; </span><br><p id=pv14:12.3><span class=root>Uppajjanti ca te bhogā, </span><br><p id=pv14:12.4><span class=root>ye keci manaso piyā. </span><br><p id=pv14:13.1><span class=root>Pucchāmi taṁ devi mahānubhāve, </span><br><p id=pv14:13.2><span class=root>Manussabhūtā kimakāsi puññaṁ; </span><br><p id=pv14:13.3><span class=root>Kenāsi evaṁ jalitānubhāvā, </span><br><p id=pv14:13.4><span class=root>Vaṇṇo ca te sabbadisā pabhāsatī”ti. </span><br><p id=pv14:14.1><span class=root>“Sāriputtassāhaṁ mātā, </span><br><p id=pv14:14.2><span class=root>pubbe aññāsu jātīsu; </span><br><p id=pv14:14.3><span class=root>Upapannā pettivisayaṁ, </span><br><p id=pv14:14.4><span class=root>khuppipāsasamappitā. </span><br><p id=pv14:15.1><span class=root>Chaḍḍitaṁ khipitaṁ kheḷaṁ, </span><br><p id=pv14:15.2><span class=root>siṅghāṇikaṁ silesumaṁ; </span><br><p id=pv14:15.3><span class=root>Vasañca ḍayhamānānaṁ, </span><br><p id=pv14:15.4><span class=root>vijātānañca lohitaṁ. </span><br><p id=pv14:16.1><span class=root>Vaṇikānañca yaṁ ghāna- </span><br><p id=pv14:16.2><span class=root>sīsacchinnāna lohitaṁ; </span><br><p id=pv14:16.3><span class=root>Khudāparetā bhuñjāmi, </span><br><p id=pv14:16.4><span class=root>itthipurisanissitaṁ. </span><br><p id=pv14:17.1><span class=root>Pubbalohitaṁ bhakkhissaṁ, </span><br><p id=pv14:17.2><span class=root>pasūnaṁ mānusāna ca; </span><br><p id=pv14:17.3><span class=root>Aleṇā anagārā ca, </span><br><p id=pv14:17.4><span class=root>nīlamañcaparāyaṇā. </span><br><p id=pv14:18.1><span class=root>Sāriputtassa dānena, </span><br><p id=pv14:18.2><span class=root>modāmi akutobhayā; </span><br><p id=pv14:18.3><span class=root>Muniṁ kāruṇikaṁ loke, </span><br><p id=pv14:18.4><span class=root>bhante vanditumāgatā”ti. </span><br><p id=pv14:19.1><span class=root>Sāriputtattherassa mātupetivatthu dutiyaṁ. </span><br></main><footer class="container footer"><small><a href=/about>Contact info</a></small></footer>