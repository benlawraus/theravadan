<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0026.html>Previous</a><a href=/canon/en/pli/ms/sutta/kn/pv/pv0028.html>Next</a></div><p id=pv27:0.1><span class=root>Petavatthu </span><br><p id=pv27:0.2><span class=root>Cūḷavagga </span><br><p id=pv27:0.3><span class="root big-bold">2. Sāṇavāsītherapetavatthu </span><br><p id=pv27:1.1><span class=root>Kuṇḍināgariyo thero, </span><br><p id=pv27:1.2><span class=root>sāṇavāsinivāsiko; </span><br><p id=pv27:1.3><span class=root>Poṭṭhapādoti nāmena, </span><br><p id=pv27:1.4><span class=root>samaṇo bhāvitindriyo. </span><br><p id=pv27:2.1><span class=root>Tassa mātā pitā bhātā, </span><br><p id=pv27:2.2><span class=root>duggatā yamalokikā; </span><br><p id=pv27:2.3><span class=root>Pāpakammaṁ karitvāna, </span><br><p id=pv27:2.4><span class=root>petalokaṁ ito gatā. </span><br><p id=pv27:3.1><span class=root>Te duggatā sūcikaṭṭā, </span><br><p id=pv27:3.2><span class=root>kilantā naggino kisā; </span><br><p id=pv27:3.3><span class=root>Uttasantā mahattāsā, </span><br><p id=pv27:3.4><span class=root>na dassenti kurūrino. </span><br><p id=pv27:4.1><span class=root>Tassa bhātā vitaritvā, </span><br><p id=pv27:4.2><span class=root>naggo ekapathekako; </span><br><p id=pv27:4.3><span class=root>Catukuṇḍiko bhavitvāna, </span><br><p id=pv27:4.4><span class=root>therassa dassayītumaṁ. </span><br><p id=pv27:5.1><span class=root>Thero cāmanasikatvā, </span><br><p id=pv27:5.2><span class=root>tuṇhībhūto atikkami; </span><br><p id=pv27:5.3><span class=root>So ca viññāpayī theraṁ, </span><br><p id=pv27:5.4><span class=root>“bhātā petagato ahaṁ. </span><br><p id=pv27:6.1><span class=root>Mātā pitā ca te bhante, </span><br><p id=pv27:6.2><span class=root>duggatā yamalokikā; </span><br><p id=pv27:6.3><span class=root>Pāpakammaṁ karitvāna, </span><br><p id=pv27:6.4><span class=root>petalokaṁ ito gatā. </span><br><p id=pv27:7.1><span class=root>Te duggatā sūcikaṭṭā, </span><br><p id=pv27:7.2><span class=root>kilantā naggino kisā; </span><br><p id=pv27:7.3><span class=root>Uttasantā mahattāsā, </span><br><p id=pv27:7.4><span class=root>na dassenti kurūrino. </span><br><p id=pv27:8.1><span class=root>Anukampassu kāruṇiko, </span><br><p id=pv27:8.2><span class=root>datvā anvādisāhi no; </span><br><p id=pv27:8.3><span class=root>Tava dinnena dānena, </span><br><p id=pv27:8.4><span class=root>yāpessanti kurūrino”ti. </span><br><p id=pv27:9.1><span class=root>Thero caritvā piṇḍāya, </span><br><p id=pv27:9.2><span class=root>bhikkhū aññe ca dvādasa; </span><br><p id=pv27:9.3><span class=root>Ekajjhaṁ sannipatiṁsu, </span><br><p id=pv27:9.4><span class=root>bhattavissaggakāraṇā. </span><br><p id=pv27:10.1><span class=root>Thero sabbeva te āha, </span><br><p id=pv27:10.2><span class=root>“yathāladdhaṁ dadātha me; </span><br><p id=pv27:10.3><span class=root>Saṅghabhattaṁ karissāmi, </span><br><p id=pv27:10.4><span class=root>anukampāya ñātinaṁ”. </span><br><p id=pv27:11.1><span class=root>Niyyādayiṁsu therassa, </span><br><p id=pv27:11.2><span class=root>thero saṅghaṁ nimantayi; </span><br><p id=pv27:11.3><span class=root>Datvā anvādisi thero, </span><br><p id=pv27:11.4><span class=root>mātu pitu ca bhātuno; </span><br><p id=pv27:11.5><span class=root>“Idaṁ me ñātīnaṁ hotu, </span><br><p id=pv27:11.6><span class=root>sukhitā hontu ñātayo”. </span><br><p id=pv27:12.1><span class=root>Samanantarānuddiṭṭhe, </span><br><p id=pv27:12.2><span class=root>bhojanaṁ udapajjatha; </span><br><p id=pv27:12.3><span class=root>Suciṁ paṇītaṁ sampannaṁ, </span><br><p id=pv27:12.4><span class=root>anekarasabyañjanaṁ. </span><br><p id=pv27:13.1><span class=root>Tato uddassayī bhātā, </span><br><p id=pv27:13.2><span class=root>vaṇṇavā balavā sukhī; </span><br><p id=pv27:13.3><span class=root>“Pahūtaṁ bhojanaṁ bhante, </span><br><p id=pv27:13.4><span class=root>passa naggāmhase mayaṁ; </span><br><p id=pv27:13.5><span class=root>Tathā bhante parakkama, </span><br><p id=pv27:13.6><span class=root>yathā vatthaṁ labhāmase”ti. </span><br><p id=pv27:14.1><span class=root>Thero saṅkārakūṭamhā, </span><br><p id=pv27:14.2><span class=root>uccinitvāna nantake; </span><br><p id=pv27:14.3><span class=root>Pilotikaṁ paṭaṁ katvā, </span><br><p id=pv27:14.4><span class=root>saṅghe cātuddise adā. </span><br><p id=pv27:15.1><span class=root>Datvā anvādisī thero, </span><br><p id=pv27:15.2><span class=root>mātu pitu ca bhātuno; </span><br><p id=pv27:15.3><span class=root>“Idaṁ me ñātīnaṁ hotu, </span><br><p id=pv27:15.4><span class=root>sukhitā hontu ñātayo”. </span><br><p id=pv27:16.1><span class=root>Samanantarānuddiṭṭhe, </span><br><p id=pv27:16.2><span class=root>vatthāni udapajjisuṁ; </span><br><p id=pv27:16.3><span class=root>Tato suvatthavasano, </span><br><p id=pv27:16.4><span class=root>therassa dassayītumaṁ. </span><br><p id=pv27:17.1><span class=root>“Yāvatā nandarājassa, </span><br><p id=pv27:17.2><span class=root>vijitasmiṁ paṭicchadā; </span><br><p id=pv27:17.3><span class=root>Tato bahutarā bhante, </span><br><p id=pv27:17.4><span class=root>vatthānacchādanāni no. </span><br><p id=pv27:18.1><span class=root>Koseyyakambalīyāni, </span><br><p id=pv27:18.2><span class=root>khoma kappāsikāni ca; </span><br><p id=pv27:18.3><span class=root>Vipulā ca mahagghā ca, </span><br><p id=pv27:18.4><span class=root>tepākāsevalambare. </span><br><p id=pv27:19.1><span class=root>Te mayaṁ paridahāma, </span><br><p id=pv27:19.2><span class=root>yaṁ yaṁ hi manaso piyaṁ; </span><br><p id=pv27:19.3><span class=root>Tathā bhante parakkama, </span><br><p id=pv27:19.4><span class=root>yathā gehaṁ labhāmase”ti. </span><br><p id=pv27:20.1><span class=root>Thero paṇṇakuṭiṁ katvā, </span><br><p id=pv27:20.2><span class=root>saṅghe cātuddise adā; </span><br><p id=pv27:20.3><span class=root>Datvā anvādisī thero, </span><br><p id=pv27:20.4><span class=root>mātu pitu ca bhātuno; </span><br><p id=pv27:20.5><span class=root>“Idaṁ me ñātīnaṁ hotu, </span><br><p id=pv27:20.6><span class=root>sukhitā hontu ñātayo”. </span><br><p id=pv27:21.1><span class=root>Samanantarānuddiṭṭhe, </span><br><p id=pv27:21.2><span class=root>gharāni udapajjisuṁ; </span><br><p id=pv27:21.3><span class=root>Kūṭāgāranivesanā, </span><br><p id=pv27:21.4><span class=root>vibhattā bhāgaso mitā. </span><br><p id=pv27:22.1><span class=root>“Na manussesu īdisā, </span><br><p id=pv27:22.2><span class=root>yādisā no gharā idha; </span><br><p id=pv27:22.3><span class=root>Api dibbesu yādisā, </span><br><p id=pv27:22.4><span class=root>tādisā no gharā idha. </span><br><p id=pv27:23.1><span class=root>Daddallamānā ābhenti, </span><br><p id=pv27:23.2><span class=root>Samantā caturo disā; </span><br><p id=pv27:23.3><span class=root>Tathā bhante parakkama, </span><br><p id=pv27:23.4><span class=root>Yathā pānīyaṁ labhāmase”ti. </span><br><p id=pv27:24.1><span class=root>Thero karaṇaṁ pūretvā, </span><br><p id=pv27:24.2><span class=root>saṅghe cātuddise adā; </span><br><p id=pv27:24.3><span class=root>Datvā anvādisī thero, </span><br><p id=pv27:24.4><span class=root>mātu pitu ca bhātuno; </span><br><p id=pv27:24.5><span class=root>“Idaṁ me ñātīnaṁ hotu, </span><br><p id=pv27:24.6><span class=root>sukhitā hontu ñātayo”. </span><br><p id=pv27:25.1><span class=root>Samanantarānuddiṭṭhe, </span><br><p id=pv27:25.2><span class=root>pānīyaṁ udapajjatha; </span><br><p id=pv27:25.3><span class=root>Gambhīrā caturassā ca, </span><br><p id=pv27:25.4><span class=root>pokkharañño sunimmitā. </span><br><p id=pv27:26.1><span class=root>Sītodikā suppatitthā, </span><br><p id=pv27:26.2><span class=root>sītā appaṭigandhiyā; </span><br><p id=pv27:26.3><span class=root>Padumuppalasañchannā, </span><br><p id=pv27:26.4><span class=root>vārikiñjakkhapūritā. </span><br><p id=pv27:27.1><span class=root>Tattha nhatvā pivitvā ca, </span><br><p id=pv27:27.2><span class=root>therassa paṭidassayuṁ; </span><br><p id=pv27:27.3><span class=root>“Pahūtaṁ pānīyaṁ bhante, </span><br><p id=pv27:27.4><span class=root>pādā dukkhā phalanti no”. </span><br><p id=pv27:28.1><span class=root>“Āhiṇḍamānā khañjāma, </span><br><p id=pv27:28.2><span class=root>sakkhare kusakaṇṭake; </span><br><p id=pv27:28.3><span class=root>‘Tathā bhante parakkama, </span><br><p id=pv27:28.4><span class=root>yathā yānaṁ labhāmase’”ti. </span><br><p id=pv27:29.1><span class=root>Thero sipāṭikaṁ laddhā, </span><br><p id=pv27:29.2><span class=root>saṅghe cātuddise adā; </span><br><p id=pv27:29.3><span class=root>Datvā anvādisī thero, </span><br><p id=pv27:29.4><span class=root>mātu pitu ca bhātuno; </span><br><p id=pv27:29.5><span class=root>“Idaṁ me ñātīnaṁ hotu, </span><br><p id=pv27:29.6><span class=root>sukhitā hontu ñātayo”. </span><br><p id=pv27:30.1><span class=root>Samanantarānuddiṭṭhe, </span><br><p id=pv27:30.2><span class=root>petā rathena māgamuṁ; </span><br><p id=pv27:30.3><span class=root>“Anukampitamha bhadante, </span><br><p id=pv27:30.4><span class=root>bhattenacchādanena ca. </span><br><p id=pv27:31.1><span class=root>Gharena pānīyadānena, </span><br><p id=pv27:31.2><span class=root>yānadānena cūbhayaṁ; </span><br><p id=pv27:31.3><span class=root>Muniṁ kāruṇikaṁ loke, </span><br><p id=pv27:31.4><span class=root>bhante vanditumāgatā”ti. </span><br><p id=pv27:32.1><span class=root>Sāṇavāsītherapetavatthu dutiyaṁ. </span><br></main><footer class="container footer"><small><a href=/about>Contact info</a></small></footer>