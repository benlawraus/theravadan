<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0026.html>Previous</a><a href=/canon/en/pli/ms/sutta/kn/pv/pv0028.html>Next</a></div><p><div class=verse-container id=pv27:0.1><span>Petavatthu </span></div><p><div class=verse-container id=pv27:0.2><span>Cūḷavagga </span></div><p><div class=verse-container id=pv27:0.3><span class=big-bold>2. Sāṇavāsītherapetavatthu </span></div><p><div class=verse-container id=pv27:1.1><span>Kuṇḍināgariyo thero, </span></div><p><div class=verse-container id=pv27:1.2><span>sāṇavāsinivāsiko; </span></div><p><div class=verse-container id=pv27:1.3><span>Poṭṭhapādoti nāmena, </span></div><p><div class=verse-container id=pv27:1.4><span>samaṇo bhāvitindriyo. </span></div><p><div class=verse-container id=pv27:2.1><span>Tassa mātā pitā bhātā, </span></div><p><div class=verse-container id=pv27:2.2><span>duggatā yamalokikā; </span></div><p><div class=verse-container id=pv27:2.3><span>Pāpakammaṁ karitvāna, </span></div><p><div class=verse-container id=pv27:2.4><span>petalokaṁ ito gatā. </span></div><p><div class=verse-container id=pv27:3.1><span>Te duggatā sūcikaṭṭā, </span></div><p><div class=verse-container id=pv27:3.2><span>kilantā naggino kisā; </span></div><p><div class=verse-container id=pv27:3.3><span>Uttasantā mahattāsā, </span></div><p><div class=verse-container id=pv27:3.4><span>na dassenti kurūrino. </span></div><p><div class=verse-container id=pv27:4.1><span>Tassa bhātā vitaritvā, </span></div><p><div class=verse-container id=pv27:4.2><span>naggo ekapathekako; </span></div><p><div class=verse-container id=pv27:4.3><span>Catukuṇḍiko bhavitvāna, </span></div><p><div class=verse-container id=pv27:4.4><span>therassa dassayītumaṁ. </span></div><p><div class=verse-container id=pv27:5.1><span>Thero cāmanasikatvā, </span></div><p><div class=verse-container id=pv27:5.2><span>tuṇhībhūto atikkami; </span></div><p><div class=verse-container id=pv27:5.3><span>So ca viññāpayī theraṁ, </span></div><p><div class=verse-container id=pv27:5.4><span>“bhātā petagato ahaṁ. </span></div><p><div class=verse-container id=pv27:6.1><span>Mātā pitā ca te bhante, </span></div><p><div class=verse-container id=pv27:6.2><span>duggatā yamalokikā; </span></div><p><div class=verse-container id=pv27:6.3><span>Pāpakammaṁ karitvāna, </span></div><p><div class=verse-container id=pv27:6.4><span>petalokaṁ ito gatā. </span></div><p><div class=verse-container id=pv27:7.1><span>Te duggatā sūcikaṭṭā, </span></div><p><div class=verse-container id=pv27:7.2><span>kilantā naggino kisā; </span></div><p><div class=verse-container id=pv27:7.3><span>Uttasantā mahattāsā, </span></div><p><div class=verse-container id=pv27:7.4><span>na dassenti kurūrino. </span></div><p><div class=verse-container id=pv27:8.1><span>Anukampassu kāruṇiko, </span></div><p><div class=verse-container id=pv27:8.2><span>datvā anvādisāhi no; </span></div><p><div class=verse-container id=pv27:8.3><span>Tava dinnena dānena, </span></div><p><div class=verse-container id=pv27:8.4><span>yāpessanti kurūrino”ti. </span></div><p><div class=verse-container id=pv27:9.1><span>Thero caritvā piṇḍāya, </span></div><p><div class=verse-container id=pv27:9.2><span>bhikkhū aññe ca dvādasa; </span></div><p><div class=verse-container id=pv27:9.3><span>Ekajjhaṁ sannipatiṁsu, </span></div><p><div class=verse-container id=pv27:9.4><span>bhattavissaggakāraṇā. </span></div><p><div class=verse-container id=pv27:10.1><span>Thero sabbeva te āha, </span></div><p><div class=verse-container id=pv27:10.2><span>“yathāladdhaṁ dadātha me; </span></div><p><div class=verse-container id=pv27:10.3><span>Saṅghabhattaṁ karissāmi, </span></div><p><div class=verse-container id=pv27:10.4><span>anukampāya ñātinaṁ”. </span></div><p><div class=verse-container id=pv27:11.1><span>Niyyādayiṁsu therassa, </span></div><p><div class=verse-container id=pv27:11.2><span>thero saṅghaṁ nimantayi; </span></div><p><div class=verse-container id=pv27:11.3><span>Datvā anvādisi thero, </span></div><p><div class=verse-container id=pv27:11.4><span>mātu pitu ca bhātuno; </span></div><p><div class=verse-container id=pv27:11.5><span>“Idaṁ me ñātīnaṁ hotu, </span></div><p><div class=verse-container id=pv27:11.6><span>sukhitā hontu ñātayo”. </span></div><p><div class=verse-container id=pv27:12.1><span>Samanantarānuddiṭṭhe, </span></div><p><div class=verse-container id=pv27:12.2><span>bhojanaṁ udapajjatha; </span></div><p><div class=verse-container id=pv27:12.3><span>Suciṁ paṇītaṁ sampannaṁ, </span></div><p><div class=verse-container id=pv27:12.4><span>anekarasabyañjanaṁ. </span></div><p><div class=verse-container id=pv27:13.1><span>Tato uddassayī bhātā, </span></div><p><div class=verse-container id=pv27:13.2><span>vaṇṇavā balavā sukhī; </span></div><p><div class=verse-container id=pv27:13.3><span>“Pahūtaṁ bhojanaṁ bhante, </span></div><p><div class=verse-container id=pv27:13.4><span>passa naggāmhase mayaṁ; </span></div><p><div class=verse-container id=pv27:13.5><span>Tathā bhante parakkama, </span></div><p><div class=verse-container id=pv27:13.6><span>yathā vatthaṁ labhāmase”ti. </span></div><p><div class=verse-container id=pv27:14.1><span>Thero saṅkārakūṭamhā, </span></div><p><div class=verse-container id=pv27:14.2><span>uccinitvāna nantake; </span></div><p><div class=verse-container id=pv27:14.3><span>Pilotikaṁ paṭaṁ katvā, </span></div><p><div class=verse-container id=pv27:14.4><span>saṅghe cātuddise adā. </span></div><p><div class=verse-container id=pv27:15.1><span>Datvā anvādisī thero, </span></div><p><div class=verse-container id=pv27:15.2><span>mātu pitu ca bhātuno; </span></div><p><div class=verse-container id=pv27:15.3><span>“Idaṁ me ñātīnaṁ hotu, </span></div><p><div class=verse-container id=pv27:15.4><span>sukhitā hontu ñātayo”. </span></div><p><div class=verse-container id=pv27:16.1><span>Samanantarānuddiṭṭhe, </span></div><p><div class=verse-container id=pv27:16.2><span>vatthāni udapajjisuṁ; </span></div><p><div class=verse-container id=pv27:16.3><span>Tato suvatthavasano, </span></div><p><div class=verse-container id=pv27:16.4><span>therassa dassayītumaṁ. </span></div><p><div class=verse-container id=pv27:17.1><span>“Yāvatā nandarājassa, </span></div><p><div class=verse-container id=pv27:17.2><span>vijitasmiṁ paṭicchadā; </span></div><p><div class=verse-container id=pv27:17.3><span>Tato bahutarā bhante, </span></div><p><div class=verse-container id=pv27:17.4><span>vatthānacchādanāni no. </span></div><p><div class=verse-container id=pv27:18.1><span>Koseyyakambalīyāni, </span></div><p><div class=verse-container id=pv27:18.2><span>khoma kappāsikāni ca; </span></div><p><div class=verse-container id=pv27:18.3><span>Vipulā ca mahagghā ca, </span></div><p><div class=verse-container id=pv27:18.4><span>tepākāsevalambare. </span></div><p><div class=verse-container id=pv27:19.1><span>Te mayaṁ paridahāma, </span></div><p><div class=verse-container id=pv27:19.2><span>yaṁ yaṁ hi manaso piyaṁ; </span></div><p><div class=verse-container id=pv27:19.3><span>Tathā bhante parakkama, </span></div><p><div class=verse-container id=pv27:19.4><span>yathā gehaṁ labhāmase”ti. </span></div><p><div class=verse-container id=pv27:20.1><span>Thero paṇṇakuṭiṁ katvā, </span></div><p><div class=verse-container id=pv27:20.2><span>saṅghe cātuddise adā; </span></div><p><div class=verse-container id=pv27:20.3><span>Datvā anvādisī thero, </span></div><p><div class=verse-container id=pv27:20.4><span>mātu pitu ca bhātuno; </span></div><p><div class=verse-container id=pv27:20.5><span>“Idaṁ me ñātīnaṁ hotu, </span></div><p><div class=verse-container id=pv27:20.6><span>sukhitā hontu ñātayo”. </span></div><p><div class=verse-container id=pv27:21.1><span>Samanantarānuddiṭṭhe, </span></div><p><div class=verse-container id=pv27:21.2><span>gharāni udapajjisuṁ; </span></div><p><div class=verse-container id=pv27:21.3><span>Kūṭāgāranivesanā, </span></div><p><div class=verse-container id=pv27:21.4><span>vibhattā bhāgaso mitā. </span></div><p><div class=verse-container id=pv27:22.1><span>“Na manussesu īdisā, </span></div><p><div class=verse-container id=pv27:22.2><span>yādisā no gharā idha; </span></div><p><div class=verse-container id=pv27:22.3><span>Api dibbesu yādisā, </span></div><p><div class=verse-container id=pv27:22.4><span>tādisā no gharā idha. </span></div><p><div class=verse-container id=pv27:23.1><span>Daddallamānā ābhenti, </span></div><p><div class=verse-container id=pv27:23.2><span>Samantā caturo disā; </span></div><p><div class=verse-container id=pv27:23.3><span>Tathā bhante parakkama, </span></div><p><div class=verse-container id=pv27:23.4><span>Yathā pānīyaṁ labhāmase”ti. </span></div><p><div class=verse-container id=pv27:24.1><span>Thero karaṇaṁ pūretvā, </span></div><p><div class=verse-container id=pv27:24.2><span>saṅghe cātuddise adā; </span></div><p><div class=verse-container id=pv27:24.3><span>Datvā anvādisī thero, </span></div><p><div class=verse-container id=pv27:24.4><span>mātu pitu ca bhātuno; </span></div><p><div class=verse-container id=pv27:24.5><span>“Idaṁ me ñātīnaṁ hotu, </span></div><p><div class=verse-container id=pv27:24.6><span>sukhitā hontu ñātayo”. </span></div><p><div class=verse-container id=pv27:25.1><span>Samanantarānuddiṭṭhe, </span></div><p><div class=verse-container id=pv27:25.2><span>pānīyaṁ udapajjatha; </span></div><p><div class=verse-container id=pv27:25.3><span>Gambhīrā caturassā ca, </span></div><p><div class=verse-container id=pv27:25.4><span>pokkharañño sunimmitā. </span></div><p><div class=verse-container id=pv27:26.1><span>Sītodikā suppatitthā, </span></div><p><div class=verse-container id=pv27:26.2><span>sītā appaṭigandhiyā; </span></div><p><div class=verse-container id=pv27:26.3><span>Padumuppalasañchannā, </span></div><p><div class=verse-container id=pv27:26.4><span>vārikiñjakkhapūritā. </span></div><p><div class=verse-container id=pv27:27.1><span>Tattha nhatvā pivitvā ca, </span></div><p><div class=verse-container id=pv27:27.2><span>therassa paṭidassayuṁ; </span></div><p><div class=verse-container id=pv27:27.3><span>“Pahūtaṁ pānīyaṁ bhante, </span></div><p><div class=verse-container id=pv27:27.4><span>pādā dukkhā phalanti no”. </span></div><p><div class=verse-container id=pv27:28.1><span>“Āhiṇḍamānā khañjāma, </span></div><p><div class=verse-container id=pv27:28.2><span>sakkhare kusakaṇṭake; </span></div><p><div class=verse-container id=pv27:28.3><span>‘Tathā bhante parakkama, </span></div><p><div class=verse-container id=pv27:28.4><span>yathā yānaṁ labhāmase’”ti. </span></div><p><div class=verse-container id=pv27:29.1><span>Thero sipāṭikaṁ laddhā, </span></div><p><div class=verse-container id=pv27:29.2><span>saṅghe cātuddise adā; </span></div><p><div class=verse-container id=pv27:29.3><span>Datvā anvādisī thero, </span></div><p><div class=verse-container id=pv27:29.4><span>mātu pitu ca bhātuno; </span></div><p><div class=verse-container id=pv27:29.5><span>“Idaṁ me ñātīnaṁ hotu, </span></div><p><div class=verse-container id=pv27:29.6><span>sukhitā hontu ñātayo”. </span></div><p><div class=verse-container id=pv27:30.1><span>Samanantarānuddiṭṭhe, </span></div><p><div class=verse-container id=pv27:30.2><span>petā rathena māgamuṁ; </span></div><p><div class=verse-container id=pv27:30.3><span>“Anukampitamha bhadante, </span></div><p><div class=verse-container id=pv27:30.4><span>bhattenacchādanena ca. </span></div><p><div class=verse-container id=pv27:31.1><span>Gharena pānīyadānena, </span></div><p><div class=verse-container id=pv27:31.2><span>yānadānena cūbhayaṁ; </span></div><p><div class=verse-container id=pv27:31.3><span>Muniṁ kāruṇikaṁ loke, </span></div><p><div class=verse-container id=pv27:31.4><span>bhante vanditumāgatā”ti. </span></div><p><div class=verse-container id=pv27:32.1><span>Sāṇavāsītherapetavatthu dutiyaṁ. </span></div><div class=flex-between><a href=/canon/en/pli/ms/sutta/kn/pv/pv0026.html>Previous</a><a href=/canon/en/pli/ms/sutta/kn/pv/pv0028.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>