<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0020.html>Previous</a><a href=/canon/en/pli/ms/sutta/kn/pv/pv0022.html>Next</a></div><p><div class=verse-container id=pv21:0.1><span>Petavatthu </span></div><p><div class=verse-container id=pv21:0.2><span>Ubbarivagga </span></div><p><div class=verse-container id=pv21:0.3><span class=big-bold>9. Aṅkurapetavatthu </span></div><p><div class=verse-container id=pv21:1.1><span>“Yassa atthāya gacchāma, </span></div><p><div class=verse-container id=pv21:1.2><span>kambojaṁ dhanahārakā; </span></div><p><div class=verse-container id=pv21:1.3><span>Ayaṁ kāmadado yakkho, </span></div><p><div class=verse-container id=pv21:1.4><span>imaṁ yakkhaṁ nayāmase. </span></div><p><div class=verse-container id=pv21:2.1><span>Imaṁ yakkhaṁ gahetvāna, </span></div><p><div class=verse-container id=pv21:2.2><span>Sādhukena pasayha vā; </span></div><p><div class=verse-container id=pv21:2.3><span>Yānaṁ āropayitvāna, </span></div><p><div class=verse-container id=pv21:2.4><span>Khippaṁ gacchāma dvārakan”ti. </span></div><p><div class=verse-container id=pv21:3.1><span>“Yassa rukkhassa chāyāya, </span></div><p><div class=verse-container id=pv21:3.2><span>nisīdeyya sayeyya vā; </span></div><p><div class=verse-container id=pv21:3.3><span>Na tassa sākhaṁ bhañjeyya, </span></div><p><div class=verse-container id=pv21:3.4><span>mittadubbho hi pāpako”ti. </span></div><p><div class=verse-container id=pv21:4.1><span>“Yassa rukkhassa chāyāya, </span></div><p><div class=verse-container id=pv21:4.2><span>nisīdeyya sayeyya vā; </span></div><p><div class=verse-container id=pv21:4.3><span>Khandhampi tassa chindeyya, </span></div><p><div class=verse-container id=pv21:4.4><span>attho ce tādiso siyā”ti. </span></div><p><div class=verse-container id=pv21:5.1><span>“Yassa rukkhassa chāyāya, </span></div><p><div class=verse-container id=pv21:5.2><span>nisīdeyya sayeyya vā; </span></div><p><div class=verse-container id=pv21:5.3><span>Na tassa pattaṁ bhindeyya, </span></div><p><div class=verse-container id=pv21:5.4><span>mittadubbho hi pāpako”ti. </span></div><p><div class=verse-container id=pv21:6.1><span>“Yassa rukkhassa chāyāya, </span></div><p><div class=verse-container id=pv21:6.2><span>nisīdeyya sayeyya vā; </span></div><p><div class=verse-container id=pv21:6.3><span>Samūlampi taṁ abbuhe, </span></div><p><div class=verse-container id=pv21:6.4><span>attho ce tādiso siyā”ti. </span></div><p><div class=verse-container id=pv21:7.1><span>“Yassekarattimpi ghare vaseyya, </span></div><p><div class=verse-container id=pv21:7.2><span>Yatthannapānaṁ puriso labhetha; </span></div><p><div class=verse-container id=pv21:7.3><span>Na tassa pāpaṁ manasāpi cintaye, </span></div><p><div class=verse-container id=pv21:7.4><span>Kataññutā sappurisehi vaṇṇitā. </span></div><p><div class=verse-container id=pv21:8.1><span>Yassekarattimpi ghare vaseyya, </span></div><p><div class=verse-container id=pv21:8.2><span>Annena pānena upaṭṭhito siyā; </span></div><p><div class=verse-container id=pv21:8.3><span>Na tassa pāpaṁ manasāpi cintaye, </span></div><p><div class=verse-container id=pv21:8.4><span>Adubbhapāṇī dahate mittadubbhiṁ. </span></div><p><div class=verse-container id=pv21:9.1><span>Yo pubbe katakalyāṇo, </span></div><p><div class=verse-container id=pv21:9.2><span>pacchā pāpena hiṁsati; </span></div><p><div class=verse-container id=pv21:9.3><span>Allapāṇihato poso, </span></div><p><div class=verse-container id=pv21:9.4><span>na so bhadrāni passatī”ti. </span></div><p><div class=verse-container id=pv21:10.1><span>“Nāhaṁ devena vā manussena vā, </span></div><p><div class=verse-container id=pv21:10.2><span>Issariyena vāhaṁ suppasayho; </span></div><p><div class=verse-container id=pv21:10.3><span>Yakkhohamasmi paramiddhipatto, </span></div><p><div class=verse-container id=pv21:10.4><span>Dūraṅgamo vaṇṇabalūpapanno”ti. </span></div><p><div class=verse-container id=pv21:11.1><span>“Pāṇi te sabbaso vaṇṇo, </span></div><p><div class=verse-container id=pv21:11.2><span>pañcadhāro madhussavo; </span></div><p><div class=verse-container id=pv21:11.3><span>Nānārasā paggharanti, </span></div><p><div class=verse-container id=pv21:11.4><span>maññehaṁ taṁ purindadan”ti. </span></div><p><div class=verse-container id=pv21:12.1><span>“Nāmhi devo na gandhabbo, </span></div><p><div class=verse-container id=pv21:12.2><span>nāpi sakko purindado; </span></div><p><div class=verse-container id=pv21:12.3><span>Petaṁ maṁ aṅkura jānāhi, </span></div><p><div class=verse-container id=pv21:12.4><span>roruvamhā idhāgatan”ti. </span></div><p><div class=verse-container id=pv21:13.1><span>“Kiṁsīlo kiṁsamācāro, </span></div><p><div class=verse-container id=pv21:13.2><span>roruvasmiṁ pure tuvaṁ; </span></div><p><div class=verse-container id=pv21:13.3><span>Kena te brahmacariyena, </span></div><p><div class=verse-container id=pv21:13.4><span>puññaṁ pāṇimhi ijjhatī”ti. </span></div><p><div class=verse-container id=pv21:14.1><span>“Tunnavāyo pure āsiṁ, </span></div><p><div class=verse-container id=pv21:14.2><span>roruvasmiṁ tadā ahaṁ; </span></div><p><div class=verse-container id=pv21:14.3><span>Sukicchavutti kapaṇo, </span></div><p><div class=verse-container id=pv21:14.4><span>na me vijjati dātave. </span></div><p><div class=verse-container id=pv21:15.1><span>Nivesanañca me āsi, </span></div><p><div class=verse-container id=pv21:15.2><span>asayhassa upantike; </span></div><p><div class=verse-container id=pv21:15.3><span>Saddhassa dānapatino, </span></div><p><div class=verse-container id=pv21:15.4><span>katapuññassa lajjino. </span></div><p><div class=verse-container id=pv21:16.1><span>Tattha yācanakāyanti, </span></div><p><div class=verse-container id=pv21:16.2><span>nānāgottā vanibbakā; </span></div><p><div class=verse-container id=pv21:16.3><span>Te ca maṁ tattha pucchanti, </span></div><p><div class=verse-container id=pv21:16.4><span>asayhassa nivesanaṁ. </span></div><p><div class=verse-container id=pv21:17.1><span>Kattha gacchāma bhaddaṁ vo, </span></div><p><div class=verse-container id=pv21:17.2><span>kattha dānaṁ padīyati; </span></div><p><div class=verse-container id=pv21:17.3><span>Tesāhaṁ puṭṭho akkhāmi, </span></div><p><div class=verse-container id=pv21:17.4><span>asayhassa nivesanaṁ. </span></div><p><div class=verse-container id=pv21:18.1><span>Paggayha dakkhiṇaṁ bāhuṁ, </span></div><p><div class=verse-container id=pv21:18.2><span>ettha gacchatha bhaddaṁ vo; </span></div><p><div class=verse-container id=pv21:18.3><span>Ettha dānaṁ padīyati, </span></div><p><div class=verse-container id=pv21:18.4><span>asayhassa nivesane. </span></div><p><div class=verse-container id=pv21:19.1><span>Tena pāṇi kāmadado, </span></div><p><div class=verse-container id=pv21:19.2><span>tena pāṇi madhussavo; </span></div><p><div class=verse-container id=pv21:19.3><span>Tena me brahmacariyena, </span></div><p><div class=verse-container id=pv21:19.4><span>puññaṁ pāṇimhi ijjhatī”ti. </span></div><p><div class=verse-container id=pv21:20.1><span>“Na kira tvaṁ adā dānaṁ, </span></div><p><div class=verse-container id=pv21:20.2><span>Sakapāṇīhi kassaci; </span></div><p><div class=verse-container id=pv21:20.3><span>Parassa dānaṁ anumodamāno, </span></div><p><div class=verse-container id=pv21:20.4><span>Pāṇiṁ paggayha pāvadi. </span></div><p><div class=verse-container id=pv21:21.1><span>Tena pāṇi kāmadado, </span></div><p><div class=verse-container id=pv21:21.2><span>tena pāṇi madhussavo; </span></div><p><div class=verse-container id=pv21:21.3><span>Tena te brahmacariyena, </span></div><p><div class=verse-container id=pv21:21.4><span>puññaṁ pāṇimhi ijjhati. </span></div><p><div class=verse-container id=pv21:22.1><span>Yo so dānamadā bhante, </span></div><p><div class=verse-container id=pv21:22.2><span>pasanno sakapāṇibhi; </span></div><p><div class=verse-container id=pv21:22.3><span>So hitvā mānusaṁ dehaṁ, </span></div><p><div class=verse-container id=pv21:22.4><span>kiṁ nu so disataṁ gato”ti. </span></div><p><div class=verse-container id=pv21:23.1><span>“Nāhaṁ pajānāmi asayhasāhino, </span></div><p><div class=verse-container id=pv21:23.2><span>Aṅgīrasassa gatiṁ āgatiṁ vā; </span></div><p><div class=verse-container id=pv21:23.3><span>Sutañca me vessavaṇassa santike, </span></div><p><div class=verse-container id=pv21:23.4><span>Sakkassa sahabyataṁ gato asayho”ti. </span></div><p><div class=verse-container id=pv21:24.1><span>“Alameva kātuṁ kalyāṇaṁ, </span></div><p><div class=verse-container id=pv21:24.2><span>dānaṁ dātuṁ yathārahaṁ; </span></div><p><div class=verse-container id=pv21:24.3><span>Pāṇiṁ kāmadadaṁ disvā, </span></div><p><div class=verse-container id=pv21:24.4><span>ko puññaṁ na karissati. </span></div><p><div class=verse-container id=pv21:25.1><span>So hi nūna ito gantvā, </span></div><p><div class=verse-container id=pv21:25.2><span>anuppatvāna dvārakaṁ; </span></div><p><div class=verse-container id=pv21:25.3><span>Dānaṁ paṭṭhapayissāmi, </span></div><p><div class=verse-container id=pv21:25.4><span>yaṁ mamassa sukhāvahaṁ. </span></div><p><div class=verse-container id=pv21:26.1><span>Dassāmannañca pānañca, </span></div><p><div class=verse-container id=pv21:26.2><span>vatthasenāsanāni ca; </span></div><p><div class=verse-container id=pv21:26.3><span>Papañca udapānañca, </span></div><p><div class=verse-container id=pv21:26.4><span>dugge saṅkamanāni cā”ti. </span></div><p><div class=verse-container id=pv21:27.1><span>“Kena te aṅgulī kuṇā, </span></div><p><div class=verse-container id=pv21:27.2><span>mukhañca kuṇalīkataṁ; </span></div><p><div class=verse-container id=pv21:27.3><span>Akkhīni ca paggharanti, </span></div><p><div class=verse-container id=pv21:27.4><span>kiṁ pāpaṁ pakataṁ tayā”ti. </span></div><p><div class=verse-container id=pv21:28.1><span>“Aṅgīrasassa gahapatino, </span></div><p><div class=verse-container id=pv21:28.2><span>Saddhassa gharamesino; </span></div><p><div class=verse-container id=pv21:28.3><span>Tassāhaṁ dānavissagge, </span></div><p><div class=verse-container id=pv21:28.4><span>Dāne adhikato ahuṁ. </span></div><p><div class=verse-container id=pv21:29.1><span>Tattha yācanake disvā, </span></div><p><div class=verse-container id=pv21:29.2><span>āgate bhojanatthike; </span></div><p><div class=verse-container id=pv21:29.3><span>Ekamantaṁ apakkamma, </span></div><p><div class=verse-container id=pv21:29.4><span>akāsiṁ kuṇaliṁ mukhaṁ. </span></div><p><div class=verse-container id=pv21:30.1><span>Tena me aṅgulī kuṇā, </span></div><p><div class=verse-container id=pv21:30.2><span>mukhañca kuṇalīkataṁ; </span></div><p><div class=verse-container id=pv21:30.3><span>Akkhīni me paggharanti, </span></div><p><div class=verse-container id=pv21:30.4><span>taṁ pāpaṁ pakataṁ mayā”ti. </span></div><p><div class=verse-container id=pv21:31.1><span>“Dhammena te kāpurisa, </span></div><p><div class=verse-container id=pv21:31.2><span>mukhañca kuṇalīkataṁ; </span></div><p><div class=verse-container id=pv21:31.3><span>Akkhīni ca paggharanti, </span></div><p><div class=verse-container id=pv21:31.4><span>yaṁ taṁ parassa dānassa; </span></div><p><div class=verse-container id=pv21:31.5><span>Akāsi kuṇaliṁ mukhaṁ. </span></div><p><div class=verse-container id=pv21:32.1><span>Kathaṁ hi dānaṁ dadamāno, </span></div><p><div class=verse-container id=pv21:32.2><span>kareyya parapattiyaṁ; </span></div><p><div class=verse-container id=pv21:32.3><span>Annaṁ pānaṁ khādanīyaṁ, </span></div><p><div class=verse-container id=pv21:32.4><span>vatthasenāsanāni ca. </span></div><p><div class=verse-container id=pv21:33.1><span>So hi nūna ito gantvā, </span></div><p><div class=verse-container id=pv21:33.2><span>anuppatvāna dvārakaṁ; </span></div><p><div class=verse-container id=pv21:33.3><span>Dānaṁ paṭṭhapayissāmi, </span></div><p><div class=verse-container id=pv21:33.4><span>yaṁ mamassa sukhāvahaṁ. </span></div><p><div class=verse-container id=pv21:34.1><span>Dassāmannañca pānañca, </span></div><p><div class=verse-container id=pv21:34.2><span>vatthasenāsanāni ca; </span></div><p><div class=verse-container id=pv21:34.3><span>Papañca udapānañca, </span></div><p><div class=verse-container id=pv21:34.4><span>dugge saṅkamanāni cā”ti. </span></div><p><div class=verse-container id=pv21:35.1><span>Tato hi so nivattitvā, </span></div><p><div class=verse-container id=pv21:35.2><span>anuppatvāna dvārakaṁ; </span></div><p><div class=verse-container id=pv21:35.3><span>Dānaṁ paṭṭhapayi aṅkuro, </span></div><p><div class=verse-container id=pv21:35.4><span>yaṁtumassa sukhāvahaṁ. </span></div><p><div class=verse-container id=pv21:36.1><span>Adā annañca pānañca, </span></div><p><div class=verse-container id=pv21:36.2><span>vatthasenāsanāni ca; </span></div><p><div class=verse-container id=pv21:36.3><span>Papañca udapānañca, </span></div><p><div class=verse-container id=pv21:36.4><span>vippasannena cetasā. </span></div><p><div class=verse-container id=pv21:37.1><span>Ko chāto ko ca tasito, </span></div><p><div class=verse-container id=pv21:37.2><span>ko vatthaṁ paridahissati; </span></div><p><div class=verse-container id=pv21:37.3><span>Kassa santāni yoggāni, </span></div><p><div class=verse-container id=pv21:37.4><span>ito yojentu vāhanaṁ. </span></div><p><div class=verse-container id=pv21:38.1><span>Ko chatticchati gandhañca, </span></div><p><div class=verse-container id=pv21:38.2><span>ko mālaṁ ko upāhanaṁ; </span></div><p><div class=verse-container id=pv21:38.3><span>Itissu tattha ghosenti, </span></div><p><div class=verse-container id=pv21:38.4><span>kappakā sūdamāgadhā; </span></div><p><div class=verse-container id=pv21:38.5><span>Sadā sāyañca pāto ca, </span></div><p><div class=verse-container id=pv21:38.6><span>aṅkurassa nivesane. </span></div><p><div class=verse-container id=pv21:39.1><span>“‘Sukhaṁ supati aṅkuro’, </span></div><p><div class=verse-container id=pv21:39.2><span>iti jānāti maṁ jano; </span></div><p><div class=verse-container id=pv21:39.3><span>Dukkhaṁ supāmi sindhaka, </span></div><p><div class=verse-container id=pv21:39.4><span>yaṁ na passāmi yācake. </span></div><p><div class=verse-container id=pv21:40.1><span>‘Sukhaṁ supati aṅkuro’, </span></div><p><div class=verse-container id=pv21:40.2><span>iti jānāti maṁ jano; </span></div><p><div class=verse-container id=pv21:40.3><span>Dukkhaṁ sindhaka supāmi, </span></div><p><div class=verse-container id=pv21:40.4><span>appake su vanibbake”ti. </span></div><p><div class=verse-container id=pv21:41.1><span>“Sakko ce te varaṁ dajjā, </span></div><p><div class=verse-container id=pv21:41.2><span>tāvatiṁsānamissaro; </span></div><p><div class=verse-container id=pv21:41.3><span>Kissa sabbassa lokassa, </span></div><p><div class=verse-container id=pv21:41.4><span>varamāno varaṁ vare”ti. </span></div><p><div class=verse-container id=pv21:42.1><span>“Sakko ce me varaṁ dajjā, </span></div><p><div class=verse-container id=pv21:42.2><span>tāvatiṁsānamissaro; </span></div><p><div class=verse-container id=pv21:42.3><span>Kāluṭṭhitassa me sato, </span></div><p><div class=verse-container id=pv21:42.4><span>sūriyuggamanaṁ pati; </span></div><p><div class=verse-container id=pv21:42.5><span>Dibbā bhakkhā pātubhaveyyuṁ, </span></div><p><div class=verse-container id=pv21:42.6><span>sīlavanto ca yācakā. </span></div><p><div class=verse-container id=pv21:43.1><span>Dadato me na khīyetha, </span></div><p><div class=verse-container id=pv21:43.2><span>datvā nānutapeyyahaṁ; </span></div><p><div class=verse-container id=pv21:43.3><span>Dadaṁ cittaṁ pasādeyyaṁ, </span></div><p><div class=verse-container id=pv21:43.4><span>etaṁ sakkaṁ varaṁ vare”ti. </span></div><p><div class=verse-container id=pv21:44.1><span>“Na sabbavittāni pare pavecche, </span></div><p><div class=verse-container id=pv21:44.2><span>Dadeyya dānañca dhanañca rakkhe; </span></div><p><div class=verse-container id=pv21:44.3><span>Tasmā hi dānā dhanameva seyyo, </span></div><p><div class=verse-container id=pv21:44.4><span>Atippadānena kulā na honti. </span></div><p><div class=verse-container id=pv21:45.1><span>Adānamatidānañca, </span></div><p><div class=verse-container id=pv21:45.2><span>Nappasaṁsanti paṇḍitā; </span></div><p><div class=verse-container id=pv21:45.3><span>Tasmā hi dānā dhanameva seyyo, </span></div><p><div class=verse-container id=pv21:45.4><span>Samena vatteyya sa dhīradhammo”ti. </span></div><p><div class=verse-container id=pv21:46.1><span>“Aho vata re ahameva dajjaṁ, </span></div><p><div class=verse-container id=pv21:46.2><span>Santo ca maṁ sappurisā bhajeyyuṁ; </span></div><p><div class=verse-container id=pv21:46.3><span>Meghova ninnāni paripūrayanto, </span></div><p><div class=verse-container id=pv21:46.4><span>Santappaye sabbavanibbakānaṁ. </span></div><p><div class=verse-container id=pv21:47.1><span>Yassa yācanake disvā, </span></div><p><div class=verse-container id=pv21:47.2><span>mukhavaṇṇo pasīdati; </span></div><p><div class=verse-container id=pv21:47.3><span>Datvā attamano hoti, </span></div><p><div class=verse-container id=pv21:47.4><span>taṁ gharaṁ vasato sukhaṁ. </span></div><p><div class=verse-container id=pv21:48.1><span>Yassa yācanake disvā, </span></div><p><div class=verse-container id=pv21:48.2><span>mukhavaṇṇo pasīdati; </span></div><p><div class=verse-container id=pv21:48.3><span>Datvā attamano hoti, </span></div><p><div class=verse-container id=pv21:48.4><span>esā yaññassa sampadā. </span></div><p><div class=verse-container id=pv21:49.1><span>Pubbeva dānā sumano, </span></div><p><div class=verse-container id=pv21:49.2><span>dadaṁ cittaṁ pasādaye; </span></div><p><div class=verse-container id=pv21:49.3><span>Datvā attamano hoti, </span></div><p><div class=verse-container id=pv21:49.4><span>esā yaññassa sampadā”ti. </span></div><p><div class=verse-container id=pv21:50.1><span>Saṭṭhi vāhasahassāni, </span></div><p><div class=verse-container id=pv21:50.2><span>aṅkurassa nivesane; </span></div><p><div class=verse-container id=pv21:50.3><span>Bhojanaṁ dīyate niccaṁ, </span></div><p><div class=verse-container id=pv21:50.4><span>puññapekkhassa jantuno. </span></div><p><div class=verse-container id=pv21:51.1><span>Tisahassāni sūdāni hi, </span></div><p><div class=verse-container id=pv21:51.2><span>āmuttamaṇikuṇḍalā; </span></div><p><div class=verse-container id=pv21:51.3><span>Aṅkuraṁ upajīvanti, </span></div><p><div class=verse-container id=pv21:51.4><span>dāne yaññassa vāvaṭā. </span></div><p><div class=verse-container id=pv21:52.1><span>Saṭṭhi purisasahassāni, </span></div><p><div class=verse-container id=pv21:52.2><span>āmuttamaṇikuṇḍalā; </span></div><p><div class=verse-container id=pv21:52.3><span>Aṅkurassa mahādāne, </span></div><p><div class=verse-container id=pv21:52.4><span>kaṭṭhaṁ phālenti māṇavā. </span></div><p><div class=verse-container id=pv21:53.1><span>Soḷasitthisahassāni, </span></div><p><div class=verse-container id=pv21:53.2><span>sabbālaṅkārabhūsitā; </span></div><p><div class=verse-container id=pv21:53.3><span>Aṅkurassa mahādāne, </span></div><p><div class=verse-container id=pv21:53.4><span>vidhā piṇḍenti nāriyo. </span></div><p><div class=verse-container id=pv21:54.1><span>Soḷasitthisahassāni, </span></div><p><div class=verse-container id=pv21:54.2><span>sabbālaṅkārabhūsitā; </span></div><p><div class=verse-container id=pv21:54.3><span>Aṅkurassa mahādāne, </span></div><p><div class=verse-container id=pv21:54.4><span>dabbigāhā upaṭṭhitā. </span></div><p><div class=verse-container id=pv21:55.1><span>Bahuṁ bahūnaṁ pādāsi, </span></div><p><div class=verse-container id=pv21:55.2><span>ciraṁ pādāsi khattiyo; </span></div><p><div class=verse-container id=pv21:55.3><span>Sakkaccañca sahatthā ca, </span></div><p><div class=verse-container id=pv21:55.4><span>cittīkatvā punappunaṁ. </span></div><p><div class=verse-container id=pv21:56.1><span>Bahū māse ca pakkhe ca, </span></div><p><div class=verse-container id=pv21:56.2><span>utusaṁvaccharāni ca; </span></div><p><div class=verse-container id=pv21:56.3><span>Mahādānaṁ pavattesi, </span></div><p><div class=verse-container id=pv21:56.4><span>aṅkuro dīghamantaraṁ. </span></div><p><div class=verse-container id=pv21:57.1><span>Evaṁ datvā yajitvā ca, </span></div><p><div class=verse-container id=pv21:57.2><span>aṅkuro dīghamantaraṁ; </span></div><p><div class=verse-container id=pv21:57.3><span>So hitvā mānusaṁ dehaṁ, </span></div><p><div class=verse-container id=pv21:57.4><span>tāvatiṁsūpago ahu. </span></div><p><div class=verse-container id=pv21:58.1><span>Kaṭacchubhikkhaṁ datvāna, </span></div><p><div class=verse-container id=pv21:58.2><span>anuruddhassa indako; </span></div><p><div class=verse-container id=pv21:58.3><span>So hitvā mānusaṁ dehaṁ, </span></div><p><div class=verse-container id=pv21:58.4><span>tāvatiṁsūpago ahu. </span></div><p><div class=verse-container id=pv21:59.1><span>Dasahi ṭhānehi aṅkuraṁ, </span></div><p><div class=verse-container id=pv21:59.2><span>indako atirocati; </span></div><p><div class=verse-container id=pv21:59.3><span>Rūpe sadde rase gandhe, </span></div><p><div class=verse-container id=pv21:59.4><span>phoṭṭhabbe ca manorame. </span></div><p><div class=verse-container id=pv21:60.1><span>Āyunā yasasā ceva, </span></div><p><div class=verse-container id=pv21:60.2><span>vaṇṇena ca sukhena ca; </span></div><p><div class=verse-container id=pv21:60.3><span>Ādhipaccena aṅkuraṁ, </span></div><p><div class=verse-container id=pv21:60.4><span>indako atirocati. </span></div><p><div class=verse-container id=pv21:61.1><span>(…) </span></div><p><div class=verse-container id=pv21:62.1><span>Tāvatiṁse yadā buddho, </span></div><p><div class=verse-container id=pv21:62.2><span>silāyaṁ paṇḍukambale; </span></div><p><div class=verse-container id=pv21:62.3><span>Pāricchattakamūlamhi, </span></div><p><div class=verse-container id=pv21:62.4><span>vihāsi purisuttamo. </span></div><p><div class=verse-container id=pv21:63.1><span>Dasasu lokadhātūsu, </span></div><p><div class=verse-container id=pv21:63.2><span>sannipatitvāna devatā; </span></div><p><div class=verse-container id=pv21:63.3><span>Payirupāsanti sambuddhaṁ, </span></div><p><div class=verse-container id=pv21:63.4><span>vasantaṁ nagamuddhani. </span></div><p><div class=verse-container id=pv21:64.1><span>Na koci devo vaṇṇena, </span></div><p><div class=verse-container id=pv21:64.2><span>sambuddhaṁ atirocati; </span></div><p><div class=verse-container id=pv21:64.3><span>Sabbe deve atikkamma, </span></div><p><div class=verse-container id=pv21:64.4><span>sambuddhova virocati. </span></div><p><div class=verse-container id=pv21:65.1><span>Yojanāni dasa dve ca, </span></div><p><div class=verse-container id=pv21:65.2><span>aṅkuroyaṁ tadā ahu; </span></div><p><div class=verse-container id=pv21:65.3><span>Avidūreva buddhassa, </span></div><p><div class=verse-container id=pv21:65.4><span>indako atirocati. </span></div><p><div class=verse-container id=pv21:66.1><span>Oloketvāna sambuddho, </span></div><p><div class=verse-container id=pv21:66.2><span>Aṅkurañcāpi indakaṁ; </span></div><p><div class=verse-container id=pv21:66.3><span>Dakkhiṇeyyaṁ sambhāvento, </span></div><p><div class=verse-container id=pv21:66.4><span>Idaṁ vacanamabravi. </span></div><p><div class=verse-container id=pv21:67.1><span>“Mahādānaṁ tayā dinnaṁ, </span></div><p><div class=verse-container id=pv21:67.2><span>aṅkura dīghamantaraṁ; </span></div><p><div class=verse-container id=pv21:67.3><span>Atidūre nisinnosi, </span></div><p><div class=verse-container id=pv21:67.4><span>āgaccha mama santike”ti. </span></div><p><div class=verse-container id=pv21:68.1><span>Codito bhāvitattena, </span></div><p><div class=verse-container id=pv21:68.2><span>aṅkuro idamabravi; </span></div><p><div class=verse-container id=pv21:68.3><span>“Kiṁ mayhaṁ tena dānena, </span></div><p><div class=verse-container id=pv21:68.4><span>dakkhiṇeyyena suññataṁ. </span></div><p><div class=verse-container id=pv21:69.1><span>Ayaṁ so indako yakkho, </span></div><p><div class=verse-container id=pv21:69.2><span>dajjā dānaṁ parittakaṁ; </span></div><p><div class=verse-container id=pv21:69.3><span>Atirocati amhehi, </span></div><p><div class=verse-container id=pv21:69.4><span>cando tāragaṇe yathā”ti. </span></div><p><div class=verse-container id=pv21:70.1><span>“Ujjaṅgale yathā khette, </span></div><p><div class=verse-container id=pv21:70.2><span>bījaṁ bahumpi ropitaṁ; </span></div><p><div class=verse-container id=pv21:70.3><span>Na vipulaphalaṁ hoti, </span></div><p><div class=verse-container id=pv21:70.4><span>napi toseti kassakaṁ. </span></div><p><div class=verse-container id=pv21:71.1><span>Tatheva dānaṁ bahukaṁ, </span></div><p><div class=verse-container id=pv21:71.2><span>dussīlesu patiṭṭhitaṁ; </span></div><p><div class=verse-container id=pv21:71.3><span>Na vipulaphalaṁ hoti, </span></div><p><div class=verse-container id=pv21:71.4><span>napi toseti dāyakaṁ. </span></div><p><div class=verse-container id=pv21:72.1><span>Yathāpi bhaddake khette, </span></div><p><div class=verse-container id=pv21:72.2><span>bījaṁ appampi ropitaṁ; </span></div><p><div class=verse-container id=pv21:72.3><span>Sammā dhāraṁ pavecchante, </span></div><p><div class=verse-container id=pv21:72.4><span>phalaṁ toseti kassakaṁ. </span></div><p><div class=verse-container id=pv21:73.1><span>Tatheva sīlavantesu, </span></div><p><div class=verse-container id=pv21:73.2><span>guṇavantesu tādisu; </span></div><p><div class=verse-container id=pv21:73.3><span>Appakampi kataṁ kāraṁ, </span></div><p><div class=verse-container id=pv21:73.4><span>puññaṁ hoti mahapphalan”ti. </span></div><p><div class=verse-container id=pv21:74.1><span>Viceyya dānaṁ dātabbaṁ, </span></div><p><div class=verse-container id=pv21:74.2><span>yattha dinnaṁ mahapphalaṁ; </span></div><p><div class=verse-container id=pv21:74.3><span>Viceyya dānaṁ datvāna, </span></div><p><div class=verse-container id=pv21:74.4><span>saggaṁ gacchanti dāyakā. </span></div><p><div class=verse-container id=pv21:75.1><span>Viceyya dānaṁ sugatappasatthaṁ, </span></div><p><div class=verse-container id=pv21:75.2><span>Ye dakkhiṇeyyā idha jīvaloke; </span></div><p><div class=verse-container id=pv21:75.3><span>Etesu dinnāni mahapphalāni, </span></div><p><div class=verse-container id=pv21:75.4><span>Bījāni vuttāni yathā sukhetteti. </span></div><p><div class=verse-container id=pv21:76.1><span>Aṅkurapetavatthu navamaṁ. </span></div><div class=flex-between><a href=/canon/en/pli/ms/sutta/kn/pv/pv0020.html>Previous</a><a href=/canon/en/pli/ms/sutta/kn/pv/pv0022.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>