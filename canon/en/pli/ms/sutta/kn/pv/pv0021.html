<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0020.html>Previous</a><a href=/canon/en/pli/ms/sutta/kn/pv/pv0022.html>Next</a></div><p id=pv21:0.1><span class=root>Petavatthu </span><br><p id=pv21:0.2><span class=root>Ubbarivagga </span><br><p id=pv21:0.3><span class="root big-bold">9. Aṅkurapetavatthu </span><br><p id=pv21:1.1><span class=root>“Yassa atthāya gacchāma, </span><br><p id=pv21:1.2><span class=root>kambojaṁ dhanahārakā; </span><br><p id=pv21:1.3><span class=root>Ayaṁ kāmadado yakkho, </span><br><p id=pv21:1.4><span class=root>imaṁ yakkhaṁ nayāmase. </span><br><p id=pv21:2.1><span class=root>Imaṁ yakkhaṁ gahetvāna, </span><br><p id=pv21:2.2><span class=root>Sādhukena pasayha vā; </span><br><p id=pv21:2.3><span class=root>Yānaṁ āropayitvāna, </span><br><p id=pv21:2.4><span class=root>Khippaṁ gacchāma dvārakan”ti. </span><br><p id=pv21:3.1><span class=root>“Yassa rukkhassa chāyāya, </span><br><p id=pv21:3.2><span class=root>nisīdeyya sayeyya vā; </span><br><p id=pv21:3.3><span class=root>Na tassa sākhaṁ bhañjeyya, </span><br><p id=pv21:3.4><span class=root>mittadubbho hi pāpako”ti. </span><br><p id=pv21:4.1><span class=root>“Yassa rukkhassa chāyāya, </span><br><p id=pv21:4.2><span class=root>nisīdeyya sayeyya vā; </span><br><p id=pv21:4.3><span class=root>Khandhampi tassa chindeyya, </span><br><p id=pv21:4.4><span class=root>attho ce tādiso siyā”ti. </span><br><p id=pv21:5.1><span class=root>“Yassa rukkhassa chāyāya, </span><br><p id=pv21:5.2><span class=root>nisīdeyya sayeyya vā; </span><br><p id=pv21:5.3><span class=root>Na tassa pattaṁ bhindeyya, </span><br><p id=pv21:5.4><span class=root>mittadubbho hi pāpako”ti. </span><br><p id=pv21:6.1><span class=root>“Yassa rukkhassa chāyāya, </span><br><p id=pv21:6.2><span class=root>nisīdeyya sayeyya vā; </span><br><p id=pv21:6.3><span class=root>Samūlampi taṁ abbuhe, </span><br><p id=pv21:6.4><span class=root>attho ce tādiso siyā”ti. </span><br><p id=pv21:7.1><span class=root>“Yassekarattimpi ghare vaseyya, </span><br><p id=pv21:7.2><span class=root>Yatthannapānaṁ puriso labhetha; </span><br><p id=pv21:7.3><span class=root>Na tassa pāpaṁ manasāpi cintaye, </span><br><p id=pv21:7.4><span class=root>Kataññutā sappurisehi vaṇṇitā. </span><br><p id=pv21:8.1><span class=root>Yassekarattimpi ghare vaseyya, </span><br><p id=pv21:8.2><span class=root>Annena pānena upaṭṭhito siyā; </span><br><p id=pv21:8.3><span class=root>Na tassa pāpaṁ manasāpi cintaye, </span><br><p id=pv21:8.4><span class=root>Adubbhapāṇī dahate mittadubbhiṁ. </span><br><p id=pv21:9.1><span class=root>Yo pubbe katakalyāṇo, </span><br><p id=pv21:9.2><span class=root>pacchā pāpena hiṁsati; </span><br><p id=pv21:9.3><span class=root>Allapāṇihato poso, </span><br><p id=pv21:9.4><span class=root>na so bhadrāni passatī”ti. </span><br><p id=pv21:10.1><span class=root>“Nāhaṁ devena vā manussena vā, </span><br><p id=pv21:10.2><span class=root>Issariyena vāhaṁ suppasayho; </span><br><p id=pv21:10.3><span class=root>Yakkhohamasmi paramiddhipatto, </span><br><p id=pv21:10.4><span class=root>Dūraṅgamo vaṇṇabalūpapanno”ti. </span><br><p id=pv21:11.1><span class=root>“Pāṇi te sabbaso vaṇṇo, </span><br><p id=pv21:11.2><span class=root>pañcadhāro madhussavo; </span><br><p id=pv21:11.3><span class=root>Nānārasā paggharanti, </span><br><p id=pv21:11.4><span class=root>maññehaṁ taṁ purindadan”ti. </span><br><p id=pv21:12.1><span class=root>“Nāmhi devo na gandhabbo, </span><br><p id=pv21:12.2><span class=root>nāpi sakko purindado; </span><br><p id=pv21:12.3><span class=root>Petaṁ maṁ aṅkura jānāhi, </span><br><p id=pv21:12.4><span class=root>roruvamhā idhāgatan”ti. </span><br><p id=pv21:13.1><span class=root>“Kiṁsīlo kiṁsamācāro, </span><br><p id=pv21:13.2><span class=root>roruvasmiṁ pure tuvaṁ; </span><br><p id=pv21:13.3><span class=root>Kena te brahmacariyena, </span><br><p id=pv21:13.4><span class=root>puññaṁ pāṇimhi ijjhatī”ti. </span><br><p id=pv21:14.1><span class=root>“Tunnavāyo pure āsiṁ, </span><br><p id=pv21:14.2><span class=root>roruvasmiṁ tadā ahaṁ; </span><br><p id=pv21:14.3><span class=root>Sukicchavutti kapaṇo, </span><br><p id=pv21:14.4><span class=root>na me vijjati dātave. </span><br><p id=pv21:15.1><span class=root>Nivesanañca me āsi, </span><br><p id=pv21:15.2><span class=root>asayhassa upantike; </span><br><p id=pv21:15.3><span class=root>Saddhassa dānapatino, </span><br><p id=pv21:15.4><span class=root>katapuññassa lajjino. </span><br><p id=pv21:16.1><span class=root>Tattha yācanakāyanti, </span><br><p id=pv21:16.2><span class=root>nānāgottā vanibbakā; </span><br><p id=pv21:16.3><span class=root>Te ca maṁ tattha pucchanti, </span><br><p id=pv21:16.4><span class=root>asayhassa nivesanaṁ. </span><br><p id=pv21:17.1><span class=root>Kattha gacchāma bhaddaṁ vo, </span><br><p id=pv21:17.2><span class=root>kattha dānaṁ padīyati; </span><br><p id=pv21:17.3><span class=root>Tesāhaṁ puṭṭho akkhāmi, </span><br><p id=pv21:17.4><span class=root>asayhassa nivesanaṁ. </span><br><p id=pv21:18.1><span class=root>Paggayha dakkhiṇaṁ bāhuṁ, </span><br><p id=pv21:18.2><span class=root>ettha gacchatha bhaddaṁ vo; </span><br><p id=pv21:18.3><span class=root>Ettha dānaṁ padīyati, </span><br><p id=pv21:18.4><span class=root>asayhassa nivesane. </span><br><p id=pv21:19.1><span class=root>Tena pāṇi kāmadado, </span><br><p id=pv21:19.2><span class=root>tena pāṇi madhussavo; </span><br><p id=pv21:19.3><span class=root>Tena me brahmacariyena, </span><br><p id=pv21:19.4><span class=root>puññaṁ pāṇimhi ijjhatī”ti. </span><br><p id=pv21:20.1><span class=root>“Na kira tvaṁ adā dānaṁ, </span><br><p id=pv21:20.2><span class=root>Sakapāṇīhi kassaci; </span><br><p id=pv21:20.3><span class=root>Parassa dānaṁ anumodamāno, </span><br><p id=pv21:20.4><span class=root>Pāṇiṁ paggayha pāvadi. </span><br><p id=pv21:21.1><span class=root>Tena pāṇi kāmadado, </span><br><p id=pv21:21.2><span class=root>tena pāṇi madhussavo; </span><br><p id=pv21:21.3><span class=root>Tena te brahmacariyena, </span><br><p id=pv21:21.4><span class=root>puññaṁ pāṇimhi ijjhati. </span><br><p id=pv21:22.1><span class=root>Yo so dānamadā bhante, </span><br><p id=pv21:22.2><span class=root>pasanno sakapāṇibhi; </span><br><p id=pv21:22.3><span class=root>So hitvā mānusaṁ dehaṁ, </span><br><p id=pv21:22.4><span class=root>kiṁ nu so disataṁ gato”ti. </span><br><p id=pv21:23.1><span class=root>“Nāhaṁ pajānāmi asayhasāhino, </span><br><p id=pv21:23.2><span class=root>Aṅgīrasassa gatiṁ āgatiṁ vā; </span><br><p id=pv21:23.3><span class=root>Sutañca me vessavaṇassa santike, </span><br><p id=pv21:23.4><span class=root>Sakkassa sahabyataṁ gato asayho”ti. </span><br><p id=pv21:24.1><span class=root>“Alameva kātuṁ kalyāṇaṁ, </span><br><p id=pv21:24.2><span class=root>dānaṁ dātuṁ yathārahaṁ; </span><br><p id=pv21:24.3><span class=root>Pāṇiṁ kāmadadaṁ disvā, </span><br><p id=pv21:24.4><span class=root>ko puññaṁ na karissati. </span><br><p id=pv21:25.1><span class=root>So hi nūna ito gantvā, </span><br><p id=pv21:25.2><span class=root>anuppatvāna dvārakaṁ; </span><br><p id=pv21:25.3><span class=root>Dānaṁ paṭṭhapayissāmi, </span><br><p id=pv21:25.4><span class=root>yaṁ mamassa sukhāvahaṁ. </span><br><p id=pv21:26.1><span class=root>Dassāmannañca pānañca, </span><br><p id=pv21:26.2><span class=root>vatthasenāsanāni ca; </span><br><p id=pv21:26.3><span class=root>Papañca udapānañca, </span><br><p id=pv21:26.4><span class=root>dugge saṅkamanāni cā”ti. </span><br><p id=pv21:27.1><span class=root>“Kena te aṅgulī kuṇā, </span><br><p id=pv21:27.2><span class=root>mukhañca kuṇalīkataṁ; </span><br><p id=pv21:27.3><span class=root>Akkhīni ca paggharanti, </span><br><p id=pv21:27.4><span class=root>kiṁ pāpaṁ pakataṁ tayā”ti. </span><br><p id=pv21:28.1><span class=root>“Aṅgīrasassa gahapatino, </span><br><p id=pv21:28.2><span class=root>Saddhassa gharamesino; </span><br><p id=pv21:28.3><span class=root>Tassāhaṁ dānavissagge, </span><br><p id=pv21:28.4><span class=root>Dāne adhikato ahuṁ. </span><br><p id=pv21:29.1><span class=root>Tattha yācanake disvā, </span><br><p id=pv21:29.2><span class=root>āgate bhojanatthike; </span><br><p id=pv21:29.3><span class=root>Ekamantaṁ apakkamma, </span><br><p id=pv21:29.4><span class=root>akāsiṁ kuṇaliṁ mukhaṁ. </span><br><p id=pv21:30.1><span class=root>Tena me aṅgulī kuṇā, </span><br><p id=pv21:30.2><span class=root>mukhañca kuṇalīkataṁ; </span><br><p id=pv21:30.3><span class=root>Akkhīni me paggharanti, </span><br><p id=pv21:30.4><span class=root>taṁ pāpaṁ pakataṁ mayā”ti. </span><br><p id=pv21:31.1><span class=root>“Dhammena te kāpurisa, </span><br><p id=pv21:31.2><span class=root>mukhañca kuṇalīkataṁ; </span><br><p id=pv21:31.3><span class=root>Akkhīni ca paggharanti, </span><br><p id=pv21:31.4><span class=root>yaṁ taṁ parassa dānassa; </span><br><p id=pv21:31.5><span class=root>Akāsi kuṇaliṁ mukhaṁ. </span><br><p id=pv21:32.1><span class=root>Kathaṁ hi dānaṁ dadamāno, </span><br><p id=pv21:32.2><span class=root>kareyya parapattiyaṁ; </span><br><p id=pv21:32.3><span class=root>Annaṁ pānaṁ khādanīyaṁ, </span><br><p id=pv21:32.4><span class=root>vatthasenāsanāni ca. </span><br><p id=pv21:33.1><span class=root>So hi nūna ito gantvā, </span><br><p id=pv21:33.2><span class=root>anuppatvāna dvārakaṁ; </span><br><p id=pv21:33.3><span class=root>Dānaṁ paṭṭhapayissāmi, </span><br><p id=pv21:33.4><span class=root>yaṁ mamassa sukhāvahaṁ. </span><br><p id=pv21:34.1><span class=root>Dassāmannañca pānañca, </span><br><p id=pv21:34.2><span class=root>vatthasenāsanāni ca; </span><br><p id=pv21:34.3><span class=root>Papañca udapānañca, </span><br><p id=pv21:34.4><span class=root>dugge saṅkamanāni cā”ti. </span><br><p id=pv21:35.1><span class=root>Tato hi so nivattitvā, </span><br><p id=pv21:35.2><span class=root>anuppatvāna dvārakaṁ; </span><br><p id=pv21:35.3><span class=root>Dānaṁ paṭṭhapayi aṅkuro, </span><br><p id=pv21:35.4><span class=root>yaṁtumassa sukhāvahaṁ. </span><br><p id=pv21:36.1><span class=root>Adā annañca pānañca, </span><br><p id=pv21:36.2><span class=root>vatthasenāsanāni ca; </span><br><p id=pv21:36.3><span class=root>Papañca udapānañca, </span><br><p id=pv21:36.4><span class=root>vippasannena cetasā. </span><br><p id=pv21:37.1><span class=root>Ko chāto ko ca tasito, </span><br><p id=pv21:37.2><span class=root>ko vatthaṁ paridahissati; </span><br><p id=pv21:37.3><span class=root>Kassa santāni yoggāni, </span><br><p id=pv21:37.4><span class=root>ito yojentu vāhanaṁ. </span><br><p id=pv21:38.1><span class=root>Ko chatticchati gandhañca, </span><br><p id=pv21:38.2><span class=root>ko mālaṁ ko upāhanaṁ; </span><br><p id=pv21:38.3><span class=root>Itissu tattha ghosenti, </span><br><p id=pv21:38.4><span class=root>kappakā sūdamāgadhā; </span><br><p id=pv21:38.5><span class=root>Sadā sāyañca pāto ca, </span><br><p id=pv21:38.6><span class=root>aṅkurassa nivesane. </span><br><p id=pv21:39.1><span class=root>“‘Sukhaṁ supati aṅkuro’, </span><br><p id=pv21:39.2><span class=root>iti jānāti maṁ jano; </span><br><p id=pv21:39.3><span class=root>Dukkhaṁ supāmi sindhaka, </span><br><p id=pv21:39.4><span class=root>yaṁ na passāmi yācake. </span><br><p id=pv21:40.1><span class=root>‘Sukhaṁ supati aṅkuro’, </span><br><p id=pv21:40.2><span class=root>iti jānāti maṁ jano; </span><br><p id=pv21:40.3><span class=root>Dukkhaṁ sindhaka supāmi, </span><br><p id=pv21:40.4><span class=root>appake su vanibbake”ti. </span><br><p id=pv21:41.1><span class=root>“Sakko ce te varaṁ dajjā, </span><br><p id=pv21:41.2><span class=root>tāvatiṁsānamissaro; </span><br><p id=pv21:41.3><span class=root>Kissa sabbassa lokassa, </span><br><p id=pv21:41.4><span class=root>varamāno varaṁ vare”ti. </span><br><p id=pv21:42.1><span class=root>“Sakko ce me varaṁ dajjā, </span><br><p id=pv21:42.2><span class=root>tāvatiṁsānamissaro; </span><br><p id=pv21:42.3><span class=root>Kāluṭṭhitassa me sato, </span><br><p id=pv21:42.4><span class=root>sūriyuggamanaṁ pati; </span><br><p id=pv21:42.5><span class=root>Dibbā bhakkhā pātubhaveyyuṁ, </span><br><p id=pv21:42.6><span class=root>sīlavanto ca yācakā. </span><br><p id=pv21:43.1><span class=root>Dadato me na khīyetha, </span><br><p id=pv21:43.2><span class=root>datvā nānutapeyyahaṁ; </span><br><p id=pv21:43.3><span class=root>Dadaṁ cittaṁ pasādeyyaṁ, </span><br><p id=pv21:43.4><span class=root>etaṁ sakkaṁ varaṁ vare”ti. </span><br><p id=pv21:44.1><span class=root>“Na sabbavittāni pare pavecche, </span><br><p id=pv21:44.2><span class=root>Dadeyya dānañca dhanañca rakkhe; </span><br><p id=pv21:44.3><span class=root>Tasmā hi dānā dhanameva seyyo, </span><br><p id=pv21:44.4><span class=root>Atippadānena kulā na honti. </span><br><p id=pv21:45.1><span class=root>Adānamatidānañca, </span><br><p id=pv21:45.2><span class=root>Nappasaṁsanti paṇḍitā; </span><br><p id=pv21:45.3><span class=root>Tasmā hi dānā dhanameva seyyo, </span><br><p id=pv21:45.4><span class=root>Samena vatteyya sa dhīradhammo”ti. </span><br><p id=pv21:46.1><span class=root>“Aho vata re ahameva dajjaṁ, </span><br><p id=pv21:46.2><span class=root>Santo ca maṁ sappurisā bhajeyyuṁ; </span><br><p id=pv21:46.3><span class=root>Meghova ninnāni paripūrayanto, </span><br><p id=pv21:46.4><span class=root>Santappaye sabbavanibbakānaṁ. </span><br><p id=pv21:47.1><span class=root>Yassa yācanake disvā, </span><br><p id=pv21:47.2><span class=root>mukhavaṇṇo pasīdati; </span><br><p id=pv21:47.3><span class=root>Datvā attamano hoti, </span><br><p id=pv21:47.4><span class=root>taṁ gharaṁ vasato sukhaṁ. </span><br><p id=pv21:48.1><span class=root>Yassa yācanake disvā, </span><br><p id=pv21:48.2><span class=root>mukhavaṇṇo pasīdati; </span><br><p id=pv21:48.3><span class=root>Datvā attamano hoti, </span><br><p id=pv21:48.4><span class=root>esā yaññassa sampadā. </span><br><p id=pv21:49.1><span class=root>Pubbeva dānā sumano, </span><br><p id=pv21:49.2><span class=root>dadaṁ cittaṁ pasādaye; </span><br><p id=pv21:49.3><span class=root>Datvā attamano hoti, </span><br><p id=pv21:49.4><span class=root>esā yaññassa sampadā”ti. </span><br><p id=pv21:50.1><span class=root>Saṭṭhi vāhasahassāni, </span><br><p id=pv21:50.2><span class=root>aṅkurassa nivesane; </span><br><p id=pv21:50.3><span class=root>Bhojanaṁ dīyate niccaṁ, </span><br><p id=pv21:50.4><span class=root>puññapekkhassa jantuno. </span><br><p id=pv21:51.1><span class=root>Tisahassāni sūdāni hi, </span><br><p id=pv21:51.2><span class=root>āmuttamaṇikuṇḍalā; </span><br><p id=pv21:51.3><span class=root>Aṅkuraṁ upajīvanti, </span><br><p id=pv21:51.4><span class=root>dāne yaññassa vāvaṭā. </span><br><p id=pv21:52.1><span class=root>Saṭṭhi purisasahassāni, </span><br><p id=pv21:52.2><span class=root>āmuttamaṇikuṇḍalā; </span><br><p id=pv21:52.3><span class=root>Aṅkurassa mahādāne, </span><br><p id=pv21:52.4><span class=root>kaṭṭhaṁ phālenti māṇavā. </span><br><p id=pv21:53.1><span class=root>Soḷasitthisahassāni, </span><br><p id=pv21:53.2><span class=root>sabbālaṅkārabhūsitā; </span><br><p id=pv21:53.3><span class=root>Aṅkurassa mahādāne, </span><br><p id=pv21:53.4><span class=root>vidhā piṇḍenti nāriyo. </span><br><p id=pv21:54.1><span class=root>Soḷasitthisahassāni, </span><br><p id=pv21:54.2><span class=root>sabbālaṅkārabhūsitā; </span><br><p id=pv21:54.3><span class=root>Aṅkurassa mahādāne, </span><br><p id=pv21:54.4><span class=root>dabbigāhā upaṭṭhitā. </span><br><p id=pv21:55.1><span class=root>Bahuṁ bahūnaṁ pādāsi, </span><br><p id=pv21:55.2><span class=root>ciraṁ pādāsi khattiyo; </span><br><p id=pv21:55.3><span class=root>Sakkaccañca sahatthā ca, </span><br><p id=pv21:55.4><span class=root>cittīkatvā punappunaṁ. </span><br><p id=pv21:56.1><span class=root>Bahū māse ca pakkhe ca, </span><br><p id=pv21:56.2><span class=root>utusaṁvaccharāni ca; </span><br><p id=pv21:56.3><span class=root>Mahādānaṁ pavattesi, </span><br><p id=pv21:56.4><span class=root>aṅkuro dīghamantaraṁ. </span><br><p id=pv21:57.1><span class=root>Evaṁ datvā yajitvā ca, </span><br><p id=pv21:57.2><span class=root>aṅkuro dīghamantaraṁ; </span><br><p id=pv21:57.3><span class=root>So hitvā mānusaṁ dehaṁ, </span><br><p id=pv21:57.4><span class=root>tāvatiṁsūpago ahu. </span><br><p id=pv21:58.1><span class=root>Kaṭacchubhikkhaṁ datvāna, </span><br><p id=pv21:58.2><span class=root>anuruddhassa indako; </span><br><p id=pv21:58.3><span class=root>So hitvā mānusaṁ dehaṁ, </span><br><p id=pv21:58.4><span class=root>tāvatiṁsūpago ahu. </span><br><p id=pv21:59.1><span class=root>Dasahi ṭhānehi aṅkuraṁ, </span><br><p id=pv21:59.2><span class=root>indako atirocati; </span><br><p id=pv21:59.3><span class=root>Rūpe sadde rase gandhe, </span><br><p id=pv21:59.4><span class=root>phoṭṭhabbe ca manorame. </span><br><p id=pv21:60.1><span class=root>Āyunā yasasā ceva, </span><br><p id=pv21:60.2><span class=root>vaṇṇena ca sukhena ca; </span><br><p id=pv21:60.3><span class=root>Ādhipaccena aṅkuraṁ, </span><br><p id=pv21:60.4><span class=root>indako atirocati. </span><br><p id=pv21:61.1><span class=root>(…) </span><br><p id=pv21:62.1><span class=root>Tāvatiṁse yadā buddho, </span><br><p id=pv21:62.2><span class=root>silāyaṁ paṇḍukambale; </span><br><p id=pv21:62.3><span class=root>Pāricchattakamūlamhi, </span><br><p id=pv21:62.4><span class=root>vihāsi purisuttamo. </span><br><p id=pv21:63.1><span class=root>Dasasu lokadhātūsu, </span><br><p id=pv21:63.2><span class=root>sannipatitvāna devatā; </span><br><p id=pv21:63.3><span class=root>Payirupāsanti sambuddhaṁ, </span><br><p id=pv21:63.4><span class=root>vasantaṁ nagamuddhani. </span><br><p id=pv21:64.1><span class=root>Na koci devo vaṇṇena, </span><br><p id=pv21:64.2><span class=root>sambuddhaṁ atirocati; </span><br><p id=pv21:64.3><span class=root>Sabbe deve atikkamma, </span><br><p id=pv21:64.4><span class=root>sambuddhova virocati. </span><br><p id=pv21:65.1><span class=root>Yojanāni dasa dve ca, </span><br><p id=pv21:65.2><span class=root>aṅkuroyaṁ tadā ahu; </span><br><p id=pv21:65.3><span class=root>Avidūreva buddhassa, </span><br><p id=pv21:65.4><span class=root>indako atirocati. </span><br><p id=pv21:66.1><span class=root>Oloketvāna sambuddho, </span><br><p id=pv21:66.2><span class=root>Aṅkurañcāpi indakaṁ; </span><br><p id=pv21:66.3><span class=root>Dakkhiṇeyyaṁ sambhāvento, </span><br><p id=pv21:66.4><span class=root>Idaṁ vacanamabravi. </span><br><p id=pv21:67.1><span class=root>“Mahādānaṁ tayā dinnaṁ, </span><br><p id=pv21:67.2><span class=root>aṅkura dīghamantaraṁ; </span><br><p id=pv21:67.3><span class=root>Atidūre nisinnosi, </span><br><p id=pv21:67.4><span class=root>āgaccha mama santike”ti. </span><br><p id=pv21:68.1><span class=root>Codito bhāvitattena, </span><br><p id=pv21:68.2><span class=root>aṅkuro idamabravi; </span><br><p id=pv21:68.3><span class=root>“Kiṁ mayhaṁ tena dānena, </span><br><p id=pv21:68.4><span class=root>dakkhiṇeyyena suññataṁ. </span><br><p id=pv21:69.1><span class=root>Ayaṁ so indako yakkho, </span><br><p id=pv21:69.2><span class=root>dajjā dānaṁ parittakaṁ; </span><br><p id=pv21:69.3><span class=root>Atirocati amhehi, </span><br><p id=pv21:69.4><span class=root>cando tāragaṇe yathā”ti. </span><br><p id=pv21:70.1><span class=root>“Ujjaṅgale yathā khette, </span><br><p id=pv21:70.2><span class=root>bījaṁ bahumpi ropitaṁ; </span><br><p id=pv21:70.3><span class=root>Na vipulaphalaṁ hoti, </span><br><p id=pv21:70.4><span class=root>napi toseti kassakaṁ. </span><br><p id=pv21:71.1><span class=root>Tatheva dānaṁ bahukaṁ, </span><br><p id=pv21:71.2><span class=root>dussīlesu patiṭṭhitaṁ; </span><br><p id=pv21:71.3><span class=root>Na vipulaphalaṁ hoti, </span><br><p id=pv21:71.4><span class=root>napi toseti dāyakaṁ. </span><br><p id=pv21:72.1><span class=root>Yathāpi bhaddake khette, </span><br><p id=pv21:72.2><span class=root>bījaṁ appampi ropitaṁ; </span><br><p id=pv21:72.3><span class=root>Sammā dhāraṁ pavecchante, </span><br><p id=pv21:72.4><span class=root>phalaṁ toseti kassakaṁ. </span><br><p id=pv21:73.1><span class=root>Tatheva sīlavantesu, </span><br><p id=pv21:73.2><span class=root>guṇavantesu tādisu; </span><br><p id=pv21:73.3><span class=root>Appakampi kataṁ kāraṁ, </span><br><p id=pv21:73.4><span class=root>puññaṁ hoti mahapphalan”ti. </span><br><p id=pv21:74.1><span class=root>Viceyya dānaṁ dātabbaṁ, </span><br><p id=pv21:74.2><span class=root>yattha dinnaṁ mahapphalaṁ; </span><br><p id=pv21:74.3><span class=root>Viceyya dānaṁ datvāna, </span><br><p id=pv21:74.4><span class=root>saggaṁ gacchanti dāyakā. </span><br><p id=pv21:75.1><span class=root>Viceyya dānaṁ sugatappasatthaṁ, </span><br><p id=pv21:75.2><span class=root>Ye dakkhiṇeyyā idha jīvaloke; </span><br><p id=pv21:75.3><span class=root>Etesu dinnāni mahapphalāni, </span><br><p id=pv21:75.4><span class=root>Bījāni vuttāni yathā sukhetteti. </span><br><p id=pv21:76.1><span class=root>Aṅkurapetavatthu navamaṁ. </span><br></main><footer class="container footer"><small><a href=/about/>Contact info</a></small></footer>