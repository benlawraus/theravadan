<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0038.html>Previous</a><a href=/canon/en/pli/ms/sutta/kn/pv/pv0040.html>Next</a></div><p id=pv39:0.1><span class=root>Petavatthu </span><br><p id=pv39:0.2><span class=root>Mahāvagga </span><br><p id=pv39:0.3><span class="root big-bold">4. Revatīpetavatthu </span><br><p id=pv39:1.1><span class=root>“Uṭṭhehi revate supāpadhamme, </span><br><p id=pv39:1.2><span class=root>Apārutadvāre adānasīle; </span><br><p id=pv39:1.3><span class=root>Nessāma taṁ yattha thunanti duggatā, </span><br><p id=pv39:1.4><span class=root>Samappitā nerayikā dukhenā”ti. </span><br><p id=pv39:2.1><span class=root>Icceva vatvāna yamassa dūtā, </span><br><p id=pv39:2.2><span class=root>Te dve yakkhā lohitakkhā brahantā; </span><br><p id=pv39:2.3><span class=root>Paccekabāhāsu gahetvā revataṁ, </span><br><p id=pv39:2.4><span class=root>Pakkāmayuṁ devagaṇassa santike. </span><br><p id=pv39:3.1><span class=root>“Ādiccavaṇṇaṁ ruciraṁ pabhassaraṁ, </span><br><p id=pv39:3.2><span class=root>Byamhaṁ subhaṁ kañcanajālachannaṁ; </span><br><p id=pv39:3.3><span class=root>Kassetamākiṇṇajanaṁ vimānaṁ, </span><br><p id=pv39:3.4><span class=root>Suriyassa raṁsīriva jotamānaṁ. </span><br><p id=pv39:4.1><span class=root>Nārīgaṇā candanasāralittā, </span><br><p id=pv39:4.2><span class=root>Ubhato vimānaṁ upasobhayanti; </span><br><p id=pv39:4.3><span class=root>Taṁ dissati suriyasamānavaṇṇaṁ, </span><br><p id=pv39:4.4><span class=root>Ko modati saggapatto vimāne”ti. </span><br><p id=pv39:5.1><span class=root>“Bārāṇasiyaṁ nandiyo nāmāsi, </span><br><p id=pv39:5.2><span class=root>Upāsako amaccharī dānapati vadaññū; </span><br><p id=pv39:5.3><span class=root>Tassetamākiṇṇajanaṁ vimānaṁ, </span><br><p id=pv39:5.4><span class=root>Suriyassa raṁsīriva jotamānaṁ. </span><br><p id=pv39:6.1><span class=root>Nārīgaṇā candanasāralittā, </span><br><p id=pv39:6.2><span class=root>Ubhato vimānaṁ upasobhayanti; </span><br><p id=pv39:6.3><span class=root>Taṁ dissati suriyasamānavaṇṇaṁ, </span><br><p id=pv39:6.4><span class=root>So modati saggapatto vimāne”ti. </span><br><p id=pv39:7.1><span class=root>“Nandiyassāhaṁ bhariyā, </span><br><p id=pv39:7.2><span class=root>Agārinī sabbakulassa issarā; </span><br><p id=pv39:7.3><span class=root>Bhattu vimāne ramissāmi dānahaṁ, </span><br><p id=pv39:7.4><span class=root>Na patthaye nirayadassanāyā”ti. </span><br><p id=pv39:8.1><span class=root>“Eso te nirayo supāpadhamme, </span><br><p id=pv39:8.2><span class=root>Puññaṁ tayā akataṁ jīvaloke; </span><br><p id=pv39:8.3><span class=root>Na hi maccharī rosako pāpadhammo, </span><br><p id=pv39:8.4><span class=root>Saggūpagānaṁ labhati sahabyatan”ti. </span><br><p id=pv39:9.1><span class=root>“Kiṁ nu gūthañca muttañca, </span><br><p id=pv39:9.2><span class=root>asucī paṭidissati; </span><br><p id=pv39:9.3><span class=root>Duggandhaṁ kimidaṁ mīḷhaṁ, </span><br><p id=pv39:9.4><span class=root>kimetaṁ upavāyatī”ti. </span><br><p id=pv39:10.1><span class=root>“Esa saṁsavako nāma, </span><br><p id=pv39:10.2><span class=root>gambhīro sataporiso; </span><br><p id=pv39:10.3><span class=root>Yattha vassasahassāni, </span><br><p id=pv39:10.4><span class=root>tuvaṁ paccasi revate”ti. </span><br><p id=pv39:11.1><span class=root>“Kiṁ nu kāyena vācāya, </span><br><p id=pv39:11.2><span class=root>manasā dukkaṭaṁ kataṁ; </span><br><p id=pv39:11.3><span class=root>Kena saṁsavako laddho, </span><br><p id=pv39:11.4><span class=root>gambhīro sataporiso”ti. </span><br><p id=pv39:12.1><span class=root>“Samaṇe brāhmaṇe cāpi, </span><br><p id=pv39:12.2><span class=root>aññe vāpi vanibbake; </span><br><p id=pv39:12.3><span class=root>Musāvādena vañcesi, </span><br><p id=pv39:12.4><span class=root>taṁ pāpaṁ pakataṁ tayā. </span><br><p id=pv39:13.1><span class=root>Tena saṁsavako laddho, </span><br><p id=pv39:13.2><span class=root>gambhīro sataporiso; </span><br><p id=pv39:13.3><span class=root>Tattha vassasahassāni, </span><br><p id=pv39:13.4><span class=root>tuvaṁ paccasi revate. </span><br><p id=pv39:14.1><span class=root>Hatthepi chindanti athopi pāde, </span><br><p id=pv39:14.2><span class=root>Kaṇṇepi chindanti athopi nāsaṁ; </span><br><p id=pv39:14.3><span class=root>Athopi kākoḷagaṇā samecca, </span><br><p id=pv39:14.4><span class=root>Saṅgamma khādanti viphandamānan”ti. </span><br><p id=pv39:15.1><span class=root>“Sādhu kho maṁ paṭinetha, </span><br><p id=pv39:15.2><span class=root>kāhāmi kusalaṁ bahuṁ; </span><br><p id=pv39:15.3><span class=root>Dānena samacariyāya, </span><br><p id=pv39:15.4><span class=root>saṁyamena damena ca; </span><br><p id=pv39:15.5><span class=root>Yaṁ katvā sukhitā honti, </span><br><p id=pv39:15.6><span class=root>na ca pacchānutappare”ti. </span><br><p id=pv39:16.1><span class=root>“Pure tuvaṁ pamajjitvā, </span><br><p id=pv39:16.2><span class=root>idāni paridevasi; </span><br><p id=pv39:16.3><span class=root>Sayaṁ katānaṁ kammānaṁ, </span><br><p id=pv39:16.4><span class=root>vipākaṁ anubhossasī”ti. </span><br><p id=pv39:17.1><span class=root>“Ko devalokato manussalokaṁ, </span><br><p id=pv39:17.2><span class=root>Gantvāna puṭṭho me evaṁ vadeyya; </span><br><p id=pv39:17.3><span class=root>‘Nikkhittadaṇḍesu dadātha dānaṁ, </span><br><p id=pv39:17.4><span class=root>Acchādanaṁ seyya mathannapānaṁ; </span><br><p id=pv39:17.5><span class=root>Na hi maccharī rosako pāpadhammo, </span><br><p id=pv39:17.6><span class=root>Saggūpagānaṁ labhati sahabyataṁ’. </span><br><p id=pv39:18.1><span class=root>Sāhaṁ nūna ito gantvā, </span><br><p id=pv39:18.2><span class=root>yoniṁ laddhāna mānusiṁ; </span><br><p id=pv39:18.3><span class=root>Vadaññū sīlasampannā, </span><br><p id=pv39:18.4><span class=root>kāhāmi kusalaṁ bahuṁ; </span><br><p id=pv39:18.5><span class=root>Dānena samacariyāya, </span><br><p id=pv39:18.6><span class=root>saṁyamena damena ca. </span><br><p id=pv39:19.1><span class=root>Ārāmāni ca ropissaṁ, </span><br><p id=pv39:19.2><span class=root>dugge saṅkamanāni ca; </span><br><p id=pv39:19.3><span class=root>Papañca udapānañca, </span><br><p id=pv39:19.4><span class=root>vippasannena cetasā. </span><br><p id=pv39:20.1><span class=root>Cātuddasiṁ pañcadasiṁ, </span><br><p id=pv39:20.2><span class=root>yā ca pakkhassa aṭṭhamī; </span><br><p id=pv39:20.3><span class=root>Pāṭihāriyapakkhañca, </span><br><p id=pv39:20.4><span class=root>aṭṭhaṅgasusamāgataṁ. </span><br><p id=pv39:21.1><span class=root>Uposathaṁ upavasissaṁ, </span><br><p id=pv39:21.2><span class=root>sadā sīlesu saṁvutā; </span><br><p id=pv39:21.3><span class=root>Na ca dāne pamajjissaṁ, </span><br><p id=pv39:21.4><span class=root>sāmaṁ diṭṭhamidaṁ mayā”ti. </span><br><p id=pv39:22.1><span class=root>Iccevaṁ vippalapantiṁ, </span><br><p id=pv39:22.2><span class=root>phandamānaṁ tato tato; </span><br><p id=pv39:22.3><span class=root>Khipiṁsu niraye ghore, </span><br><p id=pv39:22.4><span class=root>uddhampādaṁ avaṁsiraṁ. </span><br><p id=pv39:23.1><span class=root>“Ahaṁ pure maccharinī ahosiṁ, </span><br><p id=pv39:23.2><span class=root>Paribhāsikā samaṇabrāhmaṇānaṁ; </span><br><p id=pv39:23.3><span class=root>Vitathena ca sāmikaṁ vañcayitvā, </span><br><p id=pv39:23.4><span class=root>Paccāmahaṁ niraye ghorarūpe”ti. </span><br><p id=pv39:24.1><span class=root>Revatīpetavatthu catutthaṁ. </span><br></main><footer class="container footer"><small><a href=/about/>Contact info</a></small></footer>