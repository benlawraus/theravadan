<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0027.html>Previous</a><a href=/canon/en/pli/ms/sutta/kn/pv/pv0029.html>Next</a></div><p id=pv28:0.1><span class=root>Petavatthu </span><br><p id=pv28:0.2><span class=root>Cūḷavagga </span><br><p id=pv28:0.3><span class="root big-bold">3. Rathakārapetivatthu </span><br><p id=pv28:1.1><span class=root>“Veḷuriyathambhaṁ ruciraṁ pabhassaraṁ, </span><br><p id=pv28:1.2><span class=root>Vimānamāruyha anekacittaṁ; </span><br><p id=pv28:1.3><span class=root>Tatthacchasi devi mahānubhāve, </span><br><p id=pv28:1.4><span class=root>Pathaddhani pannaraseva cando. </span><br><p id=pv28:2.1><span class=root>Vaṇṇo ca te kanakassa sannibho, </span><br><p id=pv28:2.2><span class=root>Uttattarūpo bhusa dassaneyyo; </span><br><p id=pv28:2.3><span class=root>Pallaṅkaseṭṭhe atule nisinnā, </span><br><p id=pv28:2.4><span class=root>Ekā tuvaṁ natthi ca tuyha sāmiko. </span><br><p id=pv28:3.1><span class=root>Imā ca te pokkharaṇī samantā, </span><br><p id=pv28:3.2><span class=root>Pahūtamalyā bahupuṇḍarīkā; </span><br><p id=pv28:3.3><span class=root>Suvaṇṇacuṇṇehi samantamotthatā, </span><br><p id=pv28:3.4><span class=root>Na tattha paṅko paṇako ca vijjati. </span><br><p id=pv28:4.1><span class=root>Haṁsā cime dassanīyā manoramā, </span><br><p id=pv28:4.2><span class=root>Udakasmimanupariyanti sabbadā; </span><br><p id=pv28:4.3><span class=root>Samayya vaggūpanadanti sabbe, </span><br><p id=pv28:4.4><span class=root>Bindussarā dundubhīnaṁva ghoso. </span><br><p id=pv28:5.1><span class=root>Daddallamānā yasasā yasassinī, </span><br><p id=pv28:5.2><span class=root>Nāvāya ca tvaṁ avalamba tiṭṭhasi; </span><br><p id=pv28:5.3><span class=root>Āḷārapamhe hasite piyaṁvade, </span><br><p id=pv28:5.4><span class=root>Sabbaṅgakalyāṇi bhusaṁ virocasi. </span><br><p id=pv28:6.1><span class=root>Idaṁ vimānaṁ virajaṁ same ṭhitaṁ, </span><br><p id=pv28:6.2><span class=root>Uyyānavantaṁ ratinandivaḍḍhanaṁ; </span><br><p id=pv28:6.3><span class=root>Icchāmahaṁ nāri anomadassane, </span><br><p id=pv28:6.4><span class=root>Tayā saha nandane idha moditun”ti. </span><br><p id=pv28:7.1><span class=root>“Karohi kammaṁ idha vedanīyaṁ, </span><br><p id=pv28:7.2><span class=root>Cittañca te idha nihitaṁ bhavatu; </span><br><p id=pv28:7.3><span class=root>Katvāna kammaṁ idha vedanīyaṁ, </span><br><p id=pv28:7.4><span class=root>Evaṁ mamaṁ lacchasi kāmakāminin”ti. </span><br><p id=pv28:8.1><span class=root>“Sādhū”ti so tassā paṭissuṇitvā, </span><br><p id=pv28:8.2><span class=root>Akāsi kammaṁ tahiṁ vedanīyaṁ; </span><br><p id=pv28:8.3><span class=root>Katvāna kammaṁ tahiṁ vedanīyaṁ, </span><br><p id=pv28:8.4><span class=root>Upapajji so māṇavo tassā sahabyatanti. </span><br><p id=pv28:9.1><span class=root>Rathakārapetivatthu tatiyaṁ. </span><br><p id=pv28:9.2><span class=root>Bhāṇavāraṁ dutiyaṁ. </span><br></main><footer class="container footer"><small><a href=/about>Contact info</a></small></footer>