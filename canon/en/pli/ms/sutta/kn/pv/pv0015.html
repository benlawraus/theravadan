<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0014.html>Previous</a><a href=/canon/en/pli/ms/sutta/kn/pv/pv0016.html>Next</a></div><p><div class=verse-container id=pv15:0.1><span>Petavatthu </span></div><p><div class=verse-container id=pv15:0.2><span>Ubbarivagga </span></div><p><div class=verse-container id=pv15:0.3><span class=big-bold>3. Mattāpetivatthu </span></div><p><div class=verse-container id=pv15:1.1><span>“Naggā dubbaṇṇarūpāsi, </span></div><p><div class=verse-container id=pv15:1.2><span>kisā dhamanisanthatā; </span></div><p><div class=verse-container id=pv15:1.3><span>Upphāsulike kisike, </span></div><p><div class=verse-container id=pv15:1.4><span>kā nu tvaṁ idha tiṭṭhasī”ti. </span></div><p><div class=verse-container id=pv15:2.1><span>“Ahaṁ mattā tuvaṁ tissā, </span></div><p><div class=verse-container id=pv15:2.2><span>sapattī te pure ahuṁ; </span></div><p><div class=verse-container id=pv15:2.3><span>Pāpakammaṁ karitvāna, </span></div><p><div class=verse-container id=pv15:2.4><span>petalokaṁ ito gatā”ti. </span></div><p><div class=verse-container id=pv15:3.1><span>“Kiṁ nu kāyena vācāya, </span></div><p><div class=verse-container id=pv15:3.2><span>manasā dukkaṭaṁ kataṁ; </span></div><p><div class=verse-container id=pv15:3.3><span>Kissa kammavipākena, </span></div><p><div class=verse-container id=pv15:3.4><span>petalokaṁ ito gatā”ti. </span></div><p><div class=verse-container id=pv15:4.1><span>“Caṇḍī ca pharusā cāsiṁ, </span></div><p><div class=verse-container id=pv15:4.2><span>issukī maccharī saṭhā; </span></div><p><div class=verse-container id=pv15:4.3><span>Tāhaṁ duruttaṁ vatvāna, </span></div><p><div class=verse-container id=pv15:4.4><span>petalokaṁ ito gatā”ti. </span></div><p><div class=verse-container id=pv15:5.1><span>“Sabbaṁ ahampi jānāmi, </span></div><p><div class=verse-container id=pv15:5.2><span>yathā tvaṁ caṇḍikā ahu; </span></div><p><div class=verse-container id=pv15:5.3><span>Aññañca kho taṁ pucchāmi, </span></div><p><div class=verse-container id=pv15:5.4><span>kenāsi paṁsukunthitā”ti. </span></div><p><div class=verse-container id=pv15:6.1><span>“Sīsaṁnhātā tuvaṁ āsi, </span></div><p><div class=verse-container id=pv15:6.2><span>sucivatthā alaṅkatā; </span></div><p><div class=verse-container id=pv15:6.3><span>Ahañca kho adhimattaṁ, </span></div><p><div class=verse-container id=pv15:6.4><span>samalaṅkatatarā tayā. </span></div><p><div class=verse-container id=pv15:7.1><span>Tassā me pekkhamānāya, </span></div><p><div class=verse-container id=pv15:7.2><span>sāmikena samantayi; </span></div><p><div class=verse-container id=pv15:7.3><span>Tato me issā vipulā, </span></div><p><div class=verse-container id=pv15:7.4><span>kodho me samajāyatha. </span></div><p><div class=verse-container id=pv15:8.1><span>Tato paṁsuṁ gahetvāna, </span></div><p><div class=verse-container id=pv15:8.2><span>paṁsunā taṁ hi okiriṁ; </span></div><p><div class=verse-container id=pv15:8.3><span>Tassa kammavipākena, </span></div><p><div class=verse-container id=pv15:8.4><span>tenamhi paṁsukunthitā”ti. </span></div><p><div class=verse-container id=pv15:9.1><span>“Sabbaṁ ahampi jānāmi, </span></div><p><div class=verse-container id=pv15:9.2><span>paṁsunā maṁ tvamokiri; </span></div><p><div class=verse-container id=pv15:9.3><span>Aññañca kho taṁ pucchāmi, </span></div><p><div class=verse-container id=pv15:9.4><span>kena khajjasi kacchuyā”ti. </span></div><p><div class=verse-container id=pv15:10.1><span>“Bhesajjahārī ubhayo, </span></div><p><div class=verse-container id=pv15:10.2><span>vanantaṁ agamimhase; </span></div><p><div class=verse-container id=pv15:10.3><span>Tvañca bhesajjamāhari, </span></div><p><div class=verse-container id=pv15:10.4><span>ahañca kapikacchuno. </span></div><p><div class=verse-container id=pv15:11.1><span>Tassā tyājānamānāya, </span></div><p><div class=verse-container id=pv15:11.2><span>seyyaṁ tyāhaṁ samokiriṁ; </span></div><p><div class=verse-container id=pv15:11.3><span>Tassa kammavipākena, </span></div><p><div class=verse-container id=pv15:11.4><span>tena khajjāmi kacchuyā”ti. </span></div><p><div class=verse-container id=pv15:12.1><span>“Sabbaṁ ahampi jānāmi, </span></div><p><div class=verse-container id=pv15:12.2><span>seyyaṁ me tvaṁ samokiri; </span></div><p><div class=verse-container id=pv15:12.3><span>Aññañca kho taṁ pucchāmi, </span></div><p><div class=verse-container id=pv15:12.4><span>kenāsi naggiyā tuvan”ti. </span></div><p><div class=verse-container id=pv15:13.1><span>“Sahāyānaṁ samayo āsi, </span></div><p><div class=verse-container id=pv15:13.2><span>ñātīnaṁ samitī ahu; </span></div><p><div class=verse-container id=pv15:13.3><span>Tvañca āmantitā āsi, </span></div><p><div class=verse-container id=pv15:13.4><span>sasāminī no ca kho ahaṁ. </span></div><p><div class=verse-container id=pv15:14.1><span>Tassā tyājānamānāya, </span></div><p><div class=verse-container id=pv15:14.2><span>dussaṁ tyāhaṁ apānudiṁ; </span></div><p><div class=verse-container id=pv15:14.3><span>Tassa kammavipākena, </span></div><p><div class=verse-container id=pv15:14.4><span>tenamhi naggiyā ahan”ti. </span></div><p><div class=verse-container id=pv15:15.1><span>“Sabbaṁ ahampi jānāmi, </span></div><p><div class=verse-container id=pv15:15.2><span>dussaṁ me tvaṁ apānudi; </span></div><p><div class=verse-container id=pv15:15.3><span>Aññañca kho taṁ pucchāmi, </span></div><p><div class=verse-container id=pv15:15.4><span>kenāsi gūthagandhinī”ti. </span></div><p><div class=verse-container id=pv15:16.1><span>“Tava gandhañca mālañca, </span></div><p><div class=verse-container id=pv15:16.2><span>paccagghañca vilepanaṁ; </span></div><p><div class=verse-container id=pv15:16.3><span>Gūthakūpe atāresiṁ, </span></div><p><div class=verse-container id=pv15:16.4><span>taṁ pāpaṁ pakataṁ mayā; </span></div><p><div class=verse-container id=pv15:16.5><span>Tassa kammavipākena, </span></div><p><div class=verse-container id=pv15:16.6><span>tenamhi gūthagandhinī”ti. </span></div><p><div class=verse-container id=pv15:17.1><span>“Sabbaṁ ahampi jānāmi, </span></div><p><div class=verse-container id=pv15:17.2><span>taṁ pāpaṁ pakataṁ tayā; </span></div><p><div class=verse-container id=pv15:17.3><span>Aññañca kho taṁ pucchāmi, </span></div><p><div class=verse-container id=pv15:17.4><span>kenāsi duggatā tuvan”ti. </span></div><p><div class=verse-container id=pv15:18.1><span>“Ubhinnaṁ samakaṁ āsi, </span></div><p><div class=verse-container id=pv15:18.2><span>yaṁ gehe vijjate dhanaṁ; </span></div><p><div class=verse-container id=pv15:18.3><span>Santesu deyyadhammesu, </span></div><p><div class=verse-container id=pv15:18.4><span>dīpaṁ nākāsimattano; </span></div><p><div class=verse-container id=pv15:18.5><span>Tassa kammavipākena, </span></div><p><div class=verse-container id=pv15:18.6><span>tenamhi duggatā ahaṁ. </span></div><p><div class=verse-container id=pv15:19.1><span>Tadeva maṁ tvaṁ avaca, </span></div><p><div class=verse-container id=pv15:19.2><span>‘pāpakammaṁ nisevasi; </span></div><p><div class=verse-container id=pv15:19.3><span>Na hi pāpehi kammehi, </span></div><p><div class=verse-container id=pv15:19.4><span>sulabhā hoti suggatī’”ti. </span></div><p><div class=verse-container id=pv15:20.1><span>“Vāmato maṁ tvaṁ paccesi, </span></div><p><div class=verse-container id=pv15:20.2><span>athopi maṁ usūyasi; </span></div><p><div class=verse-container id=pv15:20.3><span>Passa pāpānaṁ kammānaṁ, </span></div><p><div class=verse-container id=pv15:20.4><span>vipāko hoti yādiso. </span></div><p><div class=verse-container id=pv15:21.1><span>Te gharā tā ca dāsiyo, </span></div><p><div class=verse-container id=pv15:21.2><span>tānevābharaṇānime; </span></div><p><div class=verse-container id=pv15:21.3><span>Te aññe paricārenti, </span></div><p><div class=verse-container id=pv15:21.4><span>na bhogā honti sassatā. </span></div><p><div class=verse-container id=pv15:22.1><span>Idāni bhūtassa pitā, </span></div><p><div class=verse-container id=pv15:22.2><span>āpaṇā gehamehiti; </span></div><p><div class=verse-container id=pv15:22.3><span>Appeva te dade kiñci, </span></div><p><div class=verse-container id=pv15:22.4><span>mā su tāva ito agā”ti. </span></div><p><div class=verse-container id=pv15:23.1><span>“Naggā dubbaṇṇarūpāmhi, </span></div><p><div class=verse-container id=pv15:23.2><span>kisā dhamanisanthatā; </span></div><p><div class=verse-container id=pv15:23.3><span>Kopīnametaṁ itthīnaṁ, </span></div><p><div class=verse-container id=pv15:23.4><span>mā maṁ bhūtapitāddasā”ti. </span></div><p><div class=verse-container id=pv15:24.1><span>“Handa kiṁ vā tyāhaṁ dammi, </span></div><p><div class=verse-container id=pv15:24.2><span>Kiṁ vā tedha karomahaṁ; </span></div><p><div class=verse-container id=pv15:24.3><span>Yena tvaṁ sukhitā assa, </span></div><p><div class=verse-container id=pv15:24.4><span>Sabbakāmasamiddhinī”ti. </span></div><p><div class=verse-container id=pv15:25.1><span>“Cattāro bhikkhū saṅghato, </span></div><p><div class=verse-container id=pv15:25.2><span>cattāro pana puggale; </span></div><p><div class=verse-container id=pv15:25.3><span>Aṭṭha bhikkhū bhojayitvā, </span></div><p><div class=verse-container id=pv15:25.4><span>mama dakkhiṇamādisa; </span></div><p><div class=verse-container id=pv15:25.5><span>Tadāhaṁ sukhitā hessaṁ, </span></div><p><div class=verse-container id=pv15:25.6><span>sabbakāmasamiddhinī”ti. </span></div><p><div class=verse-container id=pv15:26.1><span>Sādhūti sā paṭissutvā, </span></div><p><div class=verse-container id=pv15:26.2><span>bhojayitvāṭṭha bhikkhavo; </span></div><p><div class=verse-container id=pv15:26.3><span>Vatthehacchādayitvāna, </span></div><p><div class=verse-container id=pv15:26.4><span>tassā dakkhiṇamādisī. </span></div><p><div class=verse-container id=pv15:27.1><span>Samanantarānuddiṭṭhe, </span></div><p><div class=verse-container id=pv15:27.2><span>vipāko udapajjatha; </span></div><p><div class=verse-container id=pv15:27.3><span>Bhojanacchādanapānīyaṁ, </span></div><p><div class=verse-container id=pv15:27.4><span>dakkhiṇāya idaṁ phalaṁ. </span></div><p><div class=verse-container id=pv15:28.1><span>Tato suddhā sucivasanā, </span></div><p><div class=verse-container id=pv15:28.2><span>kāsikuttamadhārinī; </span></div><p><div class=verse-container id=pv15:28.3><span>Vicittavatthābharaṇā, </span></div><p><div class=verse-container id=pv15:28.4><span>sapattiṁ upasaṅkami. </span></div><p><div class=verse-container id=pv15:29.1><span>“Abhikkantena vaṇṇena, </span></div><p><div class=verse-container id=pv15:29.2><span>yā tvaṁ tiṭṭhasi devate; </span></div><p><div class=verse-container id=pv15:29.3><span>Obhāsentī disā sabbā, </span></div><p><div class=verse-container id=pv15:29.4><span>osadhī viya tārakā. </span></div><p><div class=verse-container id=pv15:30.1><span>Kena tetādiso vaṇṇo, </span></div><p><div class=verse-container id=pv15:30.2><span>kena te idha mijjhati; </span></div><p><div class=verse-container id=pv15:30.3><span>Uppajjanti ca te bhogā, </span></div><p><div class=verse-container id=pv15:30.4><span>ye keci manaso piyā. </span></div><p><div class=verse-container id=pv15:31.1><span>Pucchāmi taṁ devi mahānubhāve, </span></div><p><div class=verse-container id=pv15:31.2><span>Manussabhūtā kimakāsi puññaṁ; </span></div><p><div class=verse-container id=pv15:31.3><span>Kenāsi evaṁ jalitānubhāvā, </span></div><p><div class=verse-container id=pv15:31.4><span>Vaṇṇo ca te sabbadisā pabhāsatī”ti. </span></div><p><div class=verse-container id=pv15:32.1><span>“Ahaṁ mattā tuvaṁ tissā, </span></div><p><div class=verse-container id=pv15:32.2><span>sapattī te pure ahuṁ; </span></div><p><div class=verse-container id=pv15:32.3><span>Pāpakammaṁ karitvāna, </span></div><p><div class=verse-container id=pv15:32.4><span>petalokaṁ ito gatā. </span></div><p><div class=verse-container id=pv15:33.1><span>Tava dinnena dānena, </span></div><p><div class=verse-container id=pv15:33.2><span>modāmi akutobhayā; </span></div><p><div class=verse-container id=pv15:33.3><span>Ciraṁ jīvāhi bhagini, </span></div><p><div class=verse-container id=pv15:33.4><span>saha sabbehi ñātibhi; </span></div><p><div class=verse-container id=pv15:33.5><span>Asokaṁ virajaṁ ṭhānaṁ, </span></div><p><div class=verse-container id=pv15:33.6><span>āvāsaṁ vasavattinaṁ. </span></div><p><div class=verse-container id=pv15:34.1><span>Idha dhammaṁ caritvāna, </span></div><p><div class=verse-container id=pv15:34.2><span>Dānaṁ datvāna sobhane; </span></div><p><div class=verse-container id=pv15:34.3><span>Vineyya maccheramalaṁ samūlaṁ, </span></div><p><div class=verse-container id=pv15:34.4><span>Aninditā saggamupehi ṭhānan”ti. </span></div><p><div class=verse-container id=pv15:35.1><span>Mattāpetivatthu tatiyaṁ. </span></div><div class=flex-between><a href=/canon/en/pli/ms/sutta/kn/pv/pv0014.html>Previous</a><a href=/canon/en/pli/ms/sutta/kn/pv/pv0016.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>