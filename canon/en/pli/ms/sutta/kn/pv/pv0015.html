<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0014.html>Previous</a><a href=/canon/en/pli/ms/sutta/kn/pv/pv0016.html>Next</a></div><p id=pv15:0.1><span class=root>Petavatthu </span><br><p id=pv15:0.2><span class=root>Ubbarivagga </span><br><p id=pv15:0.3><span class="root big-bold">3. Mattāpetivatthu </span><br><p id=pv15:1.1><span class=root>“Naggā dubbaṇṇarūpāsi, </span><br><p id=pv15:1.2><span class=root>kisā dhamanisanthatā; </span><br><p id=pv15:1.3><span class=root>Upphāsulike kisike, </span><br><p id=pv15:1.4><span class=root>kā nu tvaṁ idha tiṭṭhasī”ti. </span><br><p id=pv15:2.1><span class=root>“Ahaṁ mattā tuvaṁ tissā, </span><br><p id=pv15:2.2><span class=root>sapattī te pure ahuṁ; </span><br><p id=pv15:2.3><span class=root>Pāpakammaṁ karitvāna, </span><br><p id=pv15:2.4><span class=root>petalokaṁ ito gatā”ti. </span><br><p id=pv15:3.1><span class=root>“Kiṁ nu kāyena vācāya, </span><br><p id=pv15:3.2><span class=root>manasā dukkaṭaṁ kataṁ; </span><br><p id=pv15:3.3><span class=root>Kissa kammavipākena, </span><br><p id=pv15:3.4><span class=root>petalokaṁ ito gatā”ti. </span><br><p id=pv15:4.1><span class=root>“Caṇḍī ca pharusā cāsiṁ, </span><br><p id=pv15:4.2><span class=root>issukī maccharī saṭhā; </span><br><p id=pv15:4.3><span class=root>Tāhaṁ duruttaṁ vatvāna, </span><br><p id=pv15:4.4><span class=root>petalokaṁ ito gatā”ti. </span><br><p id=pv15:5.1><span class=root>“Sabbaṁ ahampi jānāmi, </span><br><p id=pv15:5.2><span class=root>yathā tvaṁ caṇḍikā ahu; </span><br><p id=pv15:5.3><span class=root>Aññañca kho taṁ pucchāmi, </span><br><p id=pv15:5.4><span class=root>kenāsi paṁsukunthitā”ti. </span><br><p id=pv15:6.1><span class=root>“Sīsaṁnhātā tuvaṁ āsi, </span><br><p id=pv15:6.2><span class=root>sucivatthā alaṅkatā; </span><br><p id=pv15:6.3><span class=root>Ahañca kho adhimattaṁ, </span><br><p id=pv15:6.4><span class=root>samalaṅkatatarā tayā. </span><br><p id=pv15:7.1><span class=root>Tassā me pekkhamānāya, </span><br><p id=pv15:7.2><span class=root>sāmikena samantayi; </span><br><p id=pv15:7.3><span class=root>Tato me issā vipulā, </span><br><p id=pv15:7.4><span class=root>kodho me samajāyatha. </span><br><p id=pv15:8.1><span class=root>Tato paṁsuṁ gahetvāna, </span><br><p id=pv15:8.2><span class=root>paṁsunā taṁ hi okiriṁ; </span><br><p id=pv15:8.3><span class=root>Tassa kammavipākena, </span><br><p id=pv15:8.4><span class=root>tenamhi paṁsukunthitā”ti. </span><br><p id=pv15:9.1><span class=root>“Sabbaṁ ahampi jānāmi, </span><br><p id=pv15:9.2><span class=root>paṁsunā maṁ tvamokiri; </span><br><p id=pv15:9.3><span class=root>Aññañca kho taṁ pucchāmi, </span><br><p id=pv15:9.4><span class=root>kena khajjasi kacchuyā”ti. </span><br><p id=pv15:10.1><span class=root>“Bhesajjahārī ubhayo, </span><br><p id=pv15:10.2><span class=root>vanantaṁ agamimhase; </span><br><p id=pv15:10.3><span class=root>Tvañca bhesajjamāhari, </span><br><p id=pv15:10.4><span class=root>ahañca kapikacchuno. </span><br><p id=pv15:11.1><span class=root>Tassā tyājānamānāya, </span><br><p id=pv15:11.2><span class=root>seyyaṁ tyāhaṁ samokiriṁ; </span><br><p id=pv15:11.3><span class=root>Tassa kammavipākena, </span><br><p id=pv15:11.4><span class=root>tena khajjāmi kacchuyā”ti. </span><br><p id=pv15:12.1><span class=root>“Sabbaṁ ahampi jānāmi, </span><br><p id=pv15:12.2><span class=root>seyyaṁ me tvaṁ samokiri; </span><br><p id=pv15:12.3><span class=root>Aññañca kho taṁ pucchāmi, </span><br><p id=pv15:12.4><span class=root>kenāsi naggiyā tuvan”ti. </span><br><p id=pv15:13.1><span class=root>“Sahāyānaṁ samayo āsi, </span><br><p id=pv15:13.2><span class=root>ñātīnaṁ samitī ahu; </span><br><p id=pv15:13.3><span class=root>Tvañca āmantitā āsi, </span><br><p id=pv15:13.4><span class=root>sasāminī no ca kho ahaṁ. </span><br><p id=pv15:14.1><span class=root>Tassā tyājānamānāya, </span><br><p id=pv15:14.2><span class=root>dussaṁ tyāhaṁ apānudiṁ; </span><br><p id=pv15:14.3><span class=root>Tassa kammavipākena, </span><br><p id=pv15:14.4><span class=root>tenamhi naggiyā ahan”ti. </span><br><p id=pv15:15.1><span class=root>“Sabbaṁ ahampi jānāmi, </span><br><p id=pv15:15.2><span class=root>dussaṁ me tvaṁ apānudi; </span><br><p id=pv15:15.3><span class=root>Aññañca kho taṁ pucchāmi, </span><br><p id=pv15:15.4><span class=root>kenāsi gūthagandhinī”ti. </span><br><p id=pv15:16.1><span class=root>“Tava gandhañca mālañca, </span><br><p id=pv15:16.2><span class=root>paccagghañca vilepanaṁ; </span><br><p id=pv15:16.3><span class=root>Gūthakūpe atāresiṁ, </span><br><p id=pv15:16.4><span class=root>taṁ pāpaṁ pakataṁ mayā; </span><br><p id=pv15:16.5><span class=root>Tassa kammavipākena, </span><br><p id=pv15:16.6><span class=root>tenamhi gūthagandhinī”ti. </span><br><p id=pv15:17.1><span class=root>“Sabbaṁ ahampi jānāmi, </span><br><p id=pv15:17.2><span class=root>taṁ pāpaṁ pakataṁ tayā; </span><br><p id=pv15:17.3><span class=root>Aññañca kho taṁ pucchāmi, </span><br><p id=pv15:17.4><span class=root>kenāsi duggatā tuvan”ti. </span><br><p id=pv15:18.1><span class=root>“Ubhinnaṁ samakaṁ āsi, </span><br><p id=pv15:18.2><span class=root>yaṁ gehe vijjate dhanaṁ; </span><br><p id=pv15:18.3><span class=root>Santesu deyyadhammesu, </span><br><p id=pv15:18.4><span class=root>dīpaṁ nākāsimattano; </span><br><p id=pv15:18.5><span class=root>Tassa kammavipākena, </span><br><p id=pv15:18.6><span class=root>tenamhi duggatā ahaṁ. </span><br><p id=pv15:19.1><span class=root>Tadeva maṁ tvaṁ avaca, </span><br><p id=pv15:19.2><span class=root>‘pāpakammaṁ nisevasi; </span><br><p id=pv15:19.3><span class=root>Na hi pāpehi kammehi, </span><br><p id=pv15:19.4><span class=root>sulabhā hoti suggatī’”ti. </span><br><p id=pv15:20.1><span class=root>“Vāmato maṁ tvaṁ paccesi, </span><br><p id=pv15:20.2><span class=root>athopi maṁ usūyasi; </span><br><p id=pv15:20.3><span class=root>Passa pāpānaṁ kammānaṁ, </span><br><p id=pv15:20.4><span class=root>vipāko hoti yādiso. </span><br><p id=pv15:21.1><span class=root>Te gharā tā ca dāsiyo, </span><br><p id=pv15:21.2><span class=root>tānevābharaṇānime; </span><br><p id=pv15:21.3><span class=root>Te aññe paricārenti, </span><br><p id=pv15:21.4><span class=root>na bhogā honti sassatā. </span><br><p id=pv15:22.1><span class=root>Idāni bhūtassa pitā, </span><br><p id=pv15:22.2><span class=root>āpaṇā gehamehiti; </span><br><p id=pv15:22.3><span class=root>Appeva te dade kiñci, </span><br><p id=pv15:22.4><span class=root>mā su tāva ito agā”ti. </span><br><p id=pv15:23.1><span class=root>“Naggā dubbaṇṇarūpāmhi, </span><br><p id=pv15:23.2><span class=root>kisā dhamanisanthatā; </span><br><p id=pv15:23.3><span class=root>Kopīnametaṁ itthīnaṁ, </span><br><p id=pv15:23.4><span class=root>mā maṁ bhūtapitāddasā”ti. </span><br><p id=pv15:24.1><span class=root>“Handa kiṁ vā tyāhaṁ dammi, </span><br><p id=pv15:24.2><span class=root>Kiṁ vā tedha karomahaṁ; </span><br><p id=pv15:24.3><span class=root>Yena tvaṁ sukhitā assa, </span><br><p id=pv15:24.4><span class=root>Sabbakāmasamiddhinī”ti. </span><br><p id=pv15:25.1><span class=root>“Cattāro bhikkhū saṅghato, </span><br><p id=pv15:25.2><span class=root>cattāro pana puggale; </span><br><p id=pv15:25.3><span class=root>Aṭṭha bhikkhū bhojayitvā, </span><br><p id=pv15:25.4><span class=root>mama dakkhiṇamādisa; </span><br><p id=pv15:25.5><span class=root>Tadāhaṁ sukhitā hessaṁ, </span><br><p id=pv15:25.6><span class=root>sabbakāmasamiddhinī”ti. </span><br><p id=pv15:26.1><span class=root>Sādhūti sā paṭissutvā, </span><br><p id=pv15:26.2><span class=root>bhojayitvāṭṭha bhikkhavo; </span><br><p id=pv15:26.3><span class=root>Vatthehacchādayitvāna, </span><br><p id=pv15:26.4><span class=root>tassā dakkhiṇamādisī. </span><br><p id=pv15:27.1><span class=root>Samanantarānuddiṭṭhe, </span><br><p id=pv15:27.2><span class=root>vipāko udapajjatha; </span><br><p id=pv15:27.3><span class=root>Bhojanacchādanapānīyaṁ, </span><br><p id=pv15:27.4><span class=root>dakkhiṇāya idaṁ phalaṁ. </span><br><p id=pv15:28.1><span class=root>Tato suddhā sucivasanā, </span><br><p id=pv15:28.2><span class=root>kāsikuttamadhārinī; </span><br><p id=pv15:28.3><span class=root>Vicittavatthābharaṇā, </span><br><p id=pv15:28.4><span class=root>sapattiṁ upasaṅkami. </span><br><p id=pv15:29.1><span class=root>“Abhikkantena vaṇṇena, </span><br><p id=pv15:29.2><span class=root>yā tvaṁ tiṭṭhasi devate; </span><br><p id=pv15:29.3><span class=root>Obhāsentī disā sabbā, </span><br><p id=pv15:29.4><span class=root>osadhī viya tārakā. </span><br><p id=pv15:30.1><span class=root>Kena tetādiso vaṇṇo, </span><br><p id=pv15:30.2><span class=root>kena te idha mijjhati; </span><br><p id=pv15:30.3><span class=root>Uppajjanti ca te bhogā, </span><br><p id=pv15:30.4><span class=root>ye keci manaso piyā. </span><br><p id=pv15:31.1><span class=root>Pucchāmi taṁ devi mahānubhāve, </span><br><p id=pv15:31.2><span class=root>Manussabhūtā kimakāsi puññaṁ; </span><br><p id=pv15:31.3><span class=root>Kenāsi evaṁ jalitānubhāvā, </span><br><p id=pv15:31.4><span class=root>Vaṇṇo ca te sabbadisā pabhāsatī”ti. </span><br><p id=pv15:32.1><span class=root>“Ahaṁ mattā tuvaṁ tissā, </span><br><p id=pv15:32.2><span class=root>sapattī te pure ahuṁ; </span><br><p id=pv15:32.3><span class=root>Pāpakammaṁ karitvāna, </span><br><p id=pv15:32.4><span class=root>petalokaṁ ito gatā. </span><br><p id=pv15:33.1><span class=root>Tava dinnena dānena, </span><br><p id=pv15:33.2><span class=root>modāmi akutobhayā; </span><br><p id=pv15:33.3><span class=root>Ciraṁ jīvāhi bhagini, </span><br><p id=pv15:33.4><span class=root>saha sabbehi ñātibhi; </span><br><p id=pv15:33.5><span class=root>Asokaṁ virajaṁ ṭhānaṁ, </span><br><p id=pv15:33.6><span class=root>āvāsaṁ vasavattinaṁ. </span><br><p id=pv15:34.1><span class=root>Idha dhammaṁ caritvāna, </span><br><p id=pv15:34.2><span class=root>Dānaṁ datvāna sobhane; </span><br><p id=pv15:34.3><span class=root>Vineyya maccheramalaṁ samūlaṁ, </span><br><p id=pv15:34.4><span class=root>Aninditā saggamupehi ṭhānan”ti. </span><br><p id=pv15:35.1><span class=root>Mattāpetivatthu tatiyaṁ. </span><br></main><footer class="container footer"><small><a href=/about/>Contact info</a></small></footer>