<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0023.html>Previous</a><a href=/canon/en/pli/ms/sutta/kn/pv/pv0025.html>Next</a></div><p id=pv24:0.1><span class=root>Petavatthu </span><br><p id=pv24:0.2><span class=root>Ubbarivagga </span><br><p id=pv24:0.3><span class="root big-bold">12. Kaṇṇamuṇḍapetivatthu </span><br><p id=pv24:1.1><span class=root>“Soṇṇasopānaphalakā, </span><br><p id=pv24:1.2><span class=root>soṇṇavālukasanthatā; </span><br><p id=pv24:1.3><span class=root>Tattha sogandhiyā vaggū, </span><br><p id=pv24:1.4><span class=root>sucigandhā manoramā. </span><br><p id=pv24:2.1><span class=root>Nānārukkhehi sañchannā, </span><br><p id=pv24:2.2><span class=root>nānāgandhasameritā; </span><br><p id=pv24:2.3><span class=root>Nānāpadumasañchannā, </span><br><p id=pv24:2.4><span class=root>puṇḍarīkasamotatā. </span><br><p id=pv24:3.1><span class=root>Surabhiṁ sampavāyanti, </span><br><p id=pv24:3.2><span class=root>manuññā māluteritā; </span><br><p id=pv24:3.3><span class=root>Haṁsakoñcābhirudā ca, </span><br><p id=pv24:3.4><span class=root>cakkavakkābhikūjitā. </span><br><p id=pv24:4.1><span class=root>Nānādijagaṇākiṇṇā, </span><br><p id=pv24:4.2><span class=root>nānāsaragaṇāyutā; </span><br><p id=pv24:4.3><span class=root>Nānāphaladharā rukkhā, </span><br><p id=pv24:4.4><span class=root>nānāpupphadharā vanā. </span><br><p id=pv24:5.1><span class=root>Na manussesu īdisaṁ, </span><br><p id=pv24:5.2><span class=root>nagaraṁ yādisaṁ idaṁ; </span><br><p id=pv24:5.3><span class=root>Pāsādā bahukā tuyhaṁ, </span><br><p id=pv24:5.4><span class=root>sovaṇṇarūpiyāmayā; </span><br><p id=pv24:5.5><span class=root>Daddallamānā ābhenti, </span><br><p id=pv24:5.6><span class=root>samantā caturo disā. </span><br><p id=pv24:6.1><span class=root>Pañca dāsisatā tuyhaṁ, </span><br><p id=pv24:6.2><span class=root>yā temā paricārikā; </span><br><p id=pv24:6.3><span class=root>Tā kambukāyūradharā, </span><br><p id=pv24:6.4><span class=root>kañcanāveḷabhūsitā. </span><br><p id=pv24:7.1><span class=root>Pallaṅkā bahukā tuyhaṁ, </span><br><p id=pv24:7.2><span class=root>sovaṇṇarūpiyāmayā; </span><br><p id=pv24:7.3><span class=root>Kadalimigasañchannā, </span><br><p id=pv24:7.4><span class=root>sajjā gonakasanthatā. </span><br><p id=pv24:8.1><span class=root>Yattha tvaṁ vāsūpagatā, </span><br><p id=pv24:8.2><span class=root>sabbakāmasamiddhinī; </span><br><p id=pv24:8.3><span class=root>Sampattāyaḍḍharattāya, </span><br><p id=pv24:8.4><span class=root>tato uṭṭhāya gacchasi. </span><br><p id=pv24:9.1><span class=root>Uyyānabhūmiṁ gantvāna, </span><br><p id=pv24:9.2><span class=root>pokkharaññā samantato; </span><br><p id=pv24:9.3><span class=root>Tassā tīre tuvaṁ ṭhāsi, </span><br><p id=pv24:9.4><span class=root>harite saddale subhe. </span><br><p id=pv24:10.1><span class=root>Tato te kaṇṇamuṇḍo sunakho, </span><br><p id=pv24:10.2><span class=root>Aṅgamaṅgāni khādati; </span><br><p id=pv24:10.3><span class=root>Yadā ca khāyitā āsi, </span><br><p id=pv24:10.4><span class=root>Aṭṭhisaṅkhalikā katā; </span><br><p id=pv24:10.5><span class=root>Ogāhasi pokkharaṇiṁ, </span><br><p id=pv24:10.6><span class=root>Hoti kāyo yathā pure. </span><br><p id=pv24:11.1><span class=root>Tato tvaṁ aṅgapaccaṅgī, </span><br><p id=pv24:11.2><span class=root>sucāru piyadassanā; </span><br><p id=pv24:11.3><span class=root>Vatthena pārupitvāna, </span><br><p id=pv24:11.4><span class=root>āyāsi mama santikaṁ. </span><br><p id=pv24:12.1><span class=root>Kiṁ nu kāyena vācāya, </span><br><p id=pv24:12.2><span class=root>manasā dukkaṭaṁ kataṁ; </span><br><p id=pv24:12.3><span class=root>Kissa kammavipākena, </span><br><p id=pv24:12.4><span class=root>kaṇṇamuṇḍo sunakho tava; </span><br><p id=pv24:12.5><span class=root>Aṅgamaṅgāni khādatī”ti. </span><br><p id=pv24:13.1><span class=root>“Kimilāyaṁ gahapati, </span><br><p id=pv24:13.2><span class=root>saddho āsi upāsako; </span><br><p id=pv24:13.3><span class=root>Tassāhaṁ bhariyā āsiṁ, </span><br><p id=pv24:13.4><span class=root>dussīlā aticārinī. </span><br><p id=pv24:14.1><span class=root>So maṁ aticaramānāya, </span><br><p id=pv24:14.2><span class=root>sāmiko etadabravi; </span><br><p id=pv24:14.3><span class=root>‘Netaṁ channaṁ patirūpaṁ, </span><br><p id=pv24:14.4><span class=root>yaṁ tvaṁ aticarāsi maṁ’. </span><br><p id=pv24:15.1><span class=root>Sāhaṁ ghorañca sapathaṁ, </span><br><p id=pv24:15.2><span class=root>musāvādañca bhāsisaṁ; </span><br><p id=pv24:15.3><span class=root>‘Nāhaṁ taṁ aticarāmi, </span><br><p id=pv24:15.4><span class=root>kāyena uda cetasā. </span><br><p id=pv24:16.1><span class=root>Sacāhaṁ taṁ aticarāmi, </span><br><p id=pv24:16.2><span class=root>kāyena uda cetasā; </span><br><p id=pv24:16.3><span class=root>Kaṇṇamuṇḍoyaṁ sunakho, </span><br><p id=pv24:16.4><span class=root>aṅgamaṅgāni khādatu’. </span><br><p id=pv24:17.1><span class=root>Tassa kammassa vipākaṁ, </span><br><p id=pv24:17.2><span class=root>musāvādassa cūbhayaṁ; </span><br><p id=pv24:17.3><span class=root>Satteva vassasatāni, </span><br><p id=pv24:17.4><span class=root>anubhūtaṁ yato hi me; </span><br><p id=pv24:17.5><span class=root>Kaṇṇamuṇḍo ca sunakho, </span><br><p id=pv24:17.6><span class=root>aṅgamaṅgāni khādati. </span><br><p id=pv24:18.1><span class=root>Tvañca deva bahukāro, </span><br><p id=pv24:18.2><span class=root>atthāya me idhāgato; </span><br><p id=pv24:18.3><span class=root>Sumuttāhaṁ kaṇṇamuṇḍassa, </span><br><p id=pv24:18.4><span class=root>asokā akutobhayā. </span><br><p id=pv24:19.1><span class=root>Tāhaṁ deva namassāmi, </span><br><p id=pv24:19.2><span class=root>yācāmi pañjalīkatā; </span><br><p id=pv24:19.3><span class=root>Bhuñja amānuse kāme, </span><br><p id=pv24:19.4><span class=root>rama deva mayā sahā”ti. </span><br><p id=pv24:20.1><span class=root>“Bhuttā amānusā kāmā, </span><br><p id=pv24:20.2><span class=root>ramitomhi tayā saha; </span><br><p id=pv24:20.3><span class=root>Tāhaṁ subhage yācāmi, </span><br><p id=pv24:20.4><span class=root>khippaṁ paṭinayāhi man”ti. </span><br><p id=pv24:21.1><span class=root>Kaṇṇamuṇḍapetivatthu dvādasamaṁ. </span><br></main><footer class="container footer"><small><a href=/about/>Contact info</a></small></footer>