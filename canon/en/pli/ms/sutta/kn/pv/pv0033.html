<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0032.html>Previous</a><a href=/canon/en/pli/ms/sutta/kn/pv/pv0034.html>Next</a></div><p id=pv33:0.1><span class=root>Petavatthu </span><br><p id=pv33:0.2><span class=root>Cūḷavagga </span><br><p id=pv33:0.3><span class="root big-bold">8. Dutiyamigaluddakapetavatthu </span><br><p id=pv33:1.1><span class=root>“Kūṭāgāre ca pāsāde, </span><br><p id=pv33:1.2><span class=root>pallaṅke gonakatthate; </span><br><p id=pv33:1.3><span class=root>Pañcaṅgikena turiyena, </span><br><p id=pv33:1.4><span class=root>ramasi suppavādite. </span><br><p id=pv33:2.1><span class=root>Tato ratyā vivasāne, </span><br><p id=pv33:2.2><span class=root>sūriyuggamanaṁ pati; </span><br><p id=pv33:2.3><span class=root>Apaviddho susānasmiṁ, </span><br><p id=pv33:2.4><span class=root>bahudukkhaṁ nigacchasi. </span><br><p id=pv33:3.1><span class=root>Kiṁ nu kāyena vācāya, </span><br><p id=pv33:3.2><span class=root>manasā dukkaṭaṁ kataṁ; </span><br><p id=pv33:3.3><span class=root>Kissa kammavipākena, </span><br><p id=pv33:3.4><span class=root>idaṁ dukkhaṁ nigacchasi”. </span><br><p id=pv33:4.1><span class=root>“Ahaṁ rājagahe ramme, </span><br><p id=pv33:4.2><span class=root>ramaṇīye giribbaje; </span><br><p id=pv33:4.3><span class=root>Migaluddo pure āsiṁ, </span><br><p id=pv33:4.4><span class=root>luddo cāsimasaññato. </span><br><p id=pv33:5.1><span class=root>Tassa me sahāyo suhadayo, </span><br><p id=pv33:5.2><span class=root>Saddho āsi upāsako; </span><br><p id=pv33:5.3><span class=root>Tassa kulupako bhikkhu, </span><br><p id=pv33:5.4><span class=root>Āsi gotamasāvako; </span><br><p id=pv33:5.5><span class=root>Sopi maṁ anukampanto, </span><br><p id=pv33:5.6><span class=root>Nivāresi punappunaṁ. </span><br><p id=pv33:6.1><span class=root>‘Mākāsi pāpakaṁ kammaṁ, </span><br><p id=pv33:6.2><span class=root>Mā tāta duggatiṁ agā; </span><br><p id=pv33:6.3><span class=root>Sace icchasi pecca sukhaṁ, </span><br><p id=pv33:6.4><span class=root>Virama pāṇavadhā asaṁyamā’. </span><br><p id=pv33:7.1><span class=root>Tassāhaṁ vacanaṁ sutvā, </span><br><p id=pv33:7.2><span class=root>Sukhakāmassa hitānukampino; </span><br><p id=pv33:7.3><span class=root>Nākāsiṁ sakalānusāsaniṁ, </span><br><p id=pv33:7.4><span class=root>Cirapāpābhirato abuddhimā. </span><br><p id=pv33:8.1><span class=root>So maṁ puna bhūrisumedhaso, </span><br><p id=pv33:8.2><span class=root>Anukampāya saṁyame nivesayi; </span><br><p id=pv33:8.3><span class=root>‘Sace divā hanasi pāṇino, </span><br><p id=pv33:8.4><span class=root>Atha te rattiṁ bhavatu saṁyamo’. </span><br><p id=pv33:9.1><span class=root>Svāhaṁ divā hanitvā pāṇino, </span><br><p id=pv33:9.2><span class=root>Virato rattimahosi saññato; </span><br><p id=pv33:9.3><span class=root>Rattāhaṁ paricāremi, </span><br><p id=pv33:9.4><span class=root>Divā khajjāmi duggato. </span><br><p id=pv33:10.1><span class=root>Tassa kammassa kusalassa, </span><br><p id=pv33:10.2><span class=root>Anubhomi rattiṁ amānusiṁ; </span><br><p id=pv33:10.3><span class=root>Divā paṭihatāva kukkurā, </span><br><p id=pv33:10.4><span class=root>Upadhāvanti samantā khādituṁ. </span><br><p id=pv33:11.1><span class=root>Ye ca te satatānuyogino, </span><br><p id=pv33:11.2><span class=root>Dhuvaṁ payuttā sugatassa sāsane; </span><br><p id=pv33:11.3><span class=root>Maññāmi te amatameva kevalaṁ, </span><br><p id=pv33:11.4><span class=root>Adhigacchanti padaṁ asaṅkhatan”ti. </span><br><p id=pv33:12.1><span class=root>Dutiyamigaluddakapetavatthu aṭṭhamaṁ. </span><br></main><footer class="container footer"><small><a href=/about>Contact info</a></small></footer>