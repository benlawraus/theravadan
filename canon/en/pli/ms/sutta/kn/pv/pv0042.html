<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0041.html>Previous</a><a href=/canon/en/pli/ms/sutta/kn/pv/pv0043.html>Next</a></div><p><div class=verse-container id=pv42:0.1><span>Petavatthu </span></div><p><div class=verse-container id=pv42:0.2><span>Mahāvagga </span></div><p><div class=verse-container id=pv42:0.3><span class=big-bold>7. Rājaputtapetavatthu </span></div><p><div class=verse-container id=pv42:1.1><span>Pubbe katānaṁ kammānaṁ, </span></div><p><div class=verse-container id=pv42:1.2><span>vipāko mathaye manaṁ; </span></div><p><div class=verse-container id=pv42:1.3><span>Rūpe sadde rase gandhe, </span></div><p><div class=verse-container id=pv42:1.4><span>phoṭṭhabbe ca manorame. </span></div><p><div class=verse-container id=pv42:2.1><span>Naccaṁ gītaṁ ratiṁ khiḍḍaṁ, </span></div><p><div class=verse-container id=pv42:2.2><span>anubhutvā anappakaṁ; </span></div><p><div class=verse-container id=pv42:2.3><span>Uyyāne paricaritvā, </span></div><p><div class=verse-container id=pv42:2.4><span>pavisanto giribbajaṁ. </span></div><p><div class=verse-container id=pv42:3.1><span>Isiṁ sunetta maddakkhi, </span></div><p><div class=verse-container id=pv42:3.2><span>attadantaṁ samāhitaṁ; </span></div><p><div class=verse-container id=pv42:3.3><span>Appicchaṁ hirisampannaṁ, </span></div><p><div class=verse-container id=pv42:3.4><span>uñche pattagate rataṁ. </span></div><p><div class=verse-container id=pv42:4.1><span>Hatthikkhandhato oruyha, </span></div><p><div class=verse-container id=pv42:4.2><span>laddhā bhanteti cābravi; </span></div><p><div class=verse-container id=pv42:4.3><span>Tassa pattaṁ gahetvāna, </span></div><p><div class=verse-container id=pv42:4.4><span>uccaṁ paggayha khattiyo. </span></div><p><div class=verse-container id=pv42:5.1><span>Thaṇḍile pattaṁ bhinditvā, </span></div><p><div class=verse-container id=pv42:5.2><span>hasamāno apakkami; </span></div><p><div class=verse-container id=pv42:5.3><span>“Rañño kitavassāhaṁ putto, </span></div><p><div class=verse-container id=pv42:5.4><span>kiṁ maṁ bhikkhu karissasi”. </span></div><p><div class=verse-container id=pv42:6.1><span>Tassa kammassa pharusassa, </span></div><p><div class=verse-container id=pv42:6.2><span>vipāko kaṭuko ahu; </span></div><p><div class=verse-container id=pv42:6.3><span>Yaṁ rājaputto vedesi, </span></div><p><div class=verse-container id=pv42:6.4><span>nirayamhi samappito. </span></div><p><div class=verse-container id=pv42:7.1><span>Chaḷeva caturāsīti, </span></div><p><div class=verse-container id=pv42:7.2><span>vassāni navutāni ca; </span></div><p><div class=verse-container id=pv42:7.3><span>Bhusaṁ dukkhaṁ nigacchittho, </span></div><p><div class=verse-container id=pv42:7.4><span>niraye katakibbiso. </span></div><p><div class=verse-container id=pv42:8.1><span>Uttānopi ca paccittha, </span></div><p><div class=verse-container id=pv42:8.2><span>nikujjo vāmadakkhiṇo; </span></div><p><div class=verse-container id=pv42:8.3><span>Uddhampādo ṭhito ceva, </span></div><p><div class=verse-container id=pv42:8.4><span>ciraṁ bālo apaccatha. </span></div><p><div class=verse-container id=pv42:9.1><span>Bahūni vassasahassāni, </span></div><p><div class=verse-container id=pv42:9.2><span>pūgāni nahutāni ca; </span></div><p><div class=verse-container id=pv42:9.3><span>Bhusaṁ dukkhaṁ nigacchittho, </span></div><p><div class=verse-container id=pv42:9.4><span>niraye katakibbiso. </span></div><p><div class=verse-container id=pv42:10.1><span>Etādisaṁ kho kaṭukaṁ, </span></div><p><div class=verse-container id=pv42:10.2><span>appaduṭṭhappadosinaṁ; </span></div><p><div class=verse-container id=pv42:10.3><span>Paccanti pāpakammantā, </span></div><p><div class=verse-container id=pv42:10.4><span>isimāsajja subbataṁ. </span></div><p><div class=verse-container id=pv42:11.1><span>So tattha bahuvassāni, </span></div><p><div class=verse-container id=pv42:11.2><span>vedayitvā bahuṁ dukhaṁ; </span></div><p><div class=verse-container id=pv42:11.3><span>Khuppipāsahato nāma, </span></div><p><div class=verse-container id=pv42:11.4><span>peto āsi tato cuto. </span></div><p><div class=verse-container id=pv42:12.1><span>Etamādīnavaṁ ñatvā, </span></div><p><div class=verse-container id=pv42:12.2><span>issaramadasambhavaṁ; </span></div><p><div class=verse-container id=pv42:12.3><span>Pahāya issaramadaṁ, </span></div><p><div class=verse-container id=pv42:12.4><span>nivātamanuvattaye. </span></div><p><div class=verse-container id=pv42:13.1><span>Diṭṭheva dhamme pāsaṁso, </span></div><p><div class=verse-container id=pv42:13.2><span>yo buddhesu sagāravo; </span></div><p><div class=verse-container id=pv42:13.3><span>Kāyassa bhedā sappañño, </span></div><p><div class=verse-container id=pv42:13.4><span>saggaṁ so upapajjatīti. </span></div><p><div class=verse-container id=pv42:14.1><span>Rājaputtapetavatthu sattamaṁ. </span></div><div class=flex-between><a href=/canon/en/pli/ms/sutta/kn/pv/pv0041.html>Previous</a><a href=/canon/en/pli/ms/sutta/kn/pv/pv0043.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>