<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0004.html>Previous</a><a href=/canon/en/pli/ms/sutta/kn/pv/pv0006.html>Next</a></div><p id=pv5:0.1><span class=root>Petavatthu </span><br><p id=pv5:0.2><span class=root>Uragavagga </span><br><p id=pv5:0.3><span class="root big-bold">5. Tirokuṭṭapetavatthu </span><br><p id=pv5:1.1><span class=root>“Tirokuṭṭesu tiṭṭhanti, </span><br><p id=pv5:1.2><span class=root>sandhisiṅghāṭakesu ca; </span><br><p id=pv5:1.3><span class=root>Dvārabāhāsu tiṭṭhanti, </span><br><p id=pv5:1.4><span class=root>āgantvāna sakaṁ gharaṁ. </span><br><p id=pv5:2.1><span class=root>Pahūte annapānamhi, </span><br><p id=pv5:2.2><span class=root>khajjabhojje upaṭṭhite; </span><br><p id=pv5:2.3><span class=root>Na tesaṁ koci sarati, </span><br><p id=pv5:2.4><span class=root>sattānaṁ kammapaccayā. </span><br><p id=pv5:3.1><span class=root>Evaṁ dadanti ñātīnaṁ, </span><br><p id=pv5:3.2><span class=root>ye honti anukampakā; </span><br><p id=pv5:3.3><span class=root>Suciṁ paṇītaṁ kālena, </span><br><p id=pv5:3.4><span class=root>kappiyaṁ pānabhojanaṁ; </span><br><p id=pv5:3.5><span class=root>‘Idaṁ vo ñātīnaṁ hotu, </span><br><p id=pv5:3.6><span class=root>sukhitā hontu ñātayo’. </span><br><p id=pv5:4.1><span class=root>Te ca tattha samāgantvā, </span><br><p id=pv5:4.2><span class=root>ñātipetā samāgatā; </span><br><p id=pv5:4.3><span class=root>Pahūte annapānamhi, </span><br><p id=pv5:4.4><span class=root>sakkaccaṁ anumodare. </span><br><p id=pv5:5.1><span class=root>‘Ciraṁ jīvantu no ñātī, </span><br><p id=pv5:5.2><span class=root>yesaṁ hetu labhāmase; </span><br><p id=pv5:5.3><span class=root>Amhākañca katā pūjā, </span><br><p id=pv5:5.4><span class=root>dāyakā ca anipphalā’. </span><br><p id=pv5:6.1><span class=root>Na hi tattha kasī atthi, </span><br><p id=pv5:6.2><span class=root>gorakkhettha na vijjati; </span><br><p id=pv5:6.3><span class=root>Vaṇijjā tādisī natthi, </span><br><p id=pv5:6.4><span class=root>hiraññena kayākayaṁ; </span><br><p id=pv5:6.5><span class=root>Ito dinnena yāpenti, </span><br><p id=pv5:6.6><span class=root>petā kālagatā tahiṁ. </span><br><p id=pv5:7.1><span class=root>Unname udakaṁ vuṭṭhaṁ, </span><br><p id=pv5:7.2><span class=root>yathā ninnaṁ pavattati; </span><br><p id=pv5:7.3><span class=root>Evamevaṁ ito dinnaṁ, </span><br><p id=pv5:7.4><span class=root>petānaṁ upakappati. </span><br><p id=pv5:8.1><span class=root>Yathā vārivahā pūrā, </span><br><p id=pv5:8.2><span class=root>paripūrenti sāgaraṁ; </span><br><p id=pv5:8.3><span class=root>Evamevaṁ ito dinnaṁ, </span><br><p id=pv5:8.4><span class=root>petānaṁ upakappati. </span><br><p id=pv5:9.1><span class=root>‘Adāsi me akāsi me, </span><br><p id=pv5:9.2><span class=root>ñāti mittā sakhā ca me’; </span><br><p id=pv5:9.3><span class=root>Petānaṁ dakkhiṇaṁ dajjā, </span><br><p id=pv5:9.4><span class=root>pubbe katamanussaraṁ. </span><br><p id=pv5:10.1><span class=root>Na hi ruṇṇaṁ vā soko vā, </span><br><p id=pv5:10.2><span class=root>yā caññā paridevanā; </span><br><p id=pv5:10.3><span class=root>Na taṁ petānamatthāya, </span><br><p id=pv5:10.4><span class=root>evaṁ tiṭṭhanti ñātayo. </span><br><p id=pv5:11.1><span class=root>Ayañca kho dakkhiṇā dinnā, </span><br><p id=pv5:11.2><span class=root>saṅghamhi suppatiṭṭhitā; </span><br><p id=pv5:11.3><span class=root>Dīgharattaṁ hitāyassa, </span><br><p id=pv5:11.4><span class=root>ṭhānaso upakappati. </span><br><p id=pv5:12.1><span class=root>So ñātidhammo ca ayaṁ nidassito, </span><br><p id=pv5:12.2><span class=root>Petāna pūjā ca katā uḷārā; </span><br><p id=pv5:12.3><span class=root>Balañca bhikkhūnamanuppadinnaṁ, </span><br><p id=pv5:12.4><span class=root>Tumhehi puññaṁ pasutaṁ anappakan”ti. </span><br><p id=pv5:13.1><span class=root>Tirokuṭṭapetavatthu pañcamaṁ. </span><br></main><footer class="container footer"><small><a href=/about>Contact info</a></small></footer>