<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0009.html>Previous</a><a href=/canon/en/pli/ms/sutta/kn/pv/pv0011.html>Next</a></div><p id=pv10:0.1><span class=root>Petavatthu </span><br><p id=pv10:0.2><span class=root>Uragavagga </span><br><p id=pv10:0.3><span class="root big-bold">10. Khallāṭiyapetivatthu </span><br><p id=pv10:1.1><span class=root>“Kā nu antovimānasmiṁ, </span><br><p id=pv10:1.2><span class=root>tiṭṭhantī nūpanikkhami; </span><br><p id=pv10:1.3><span class=root>Upanikkhamassu bhadde, </span><br><p id=pv10:1.4><span class=root>passāma taṁ bahiṭṭhitan”ti. </span><br><p id=pv10:2.1><span class=root>“Aṭṭīyāmi harāyāmi, </span><br><p id=pv10:2.2><span class=root>naggā nikkhamituṁ bahi; </span><br><p id=pv10:2.3><span class=root>Kesehamhi paṭicchannā, </span><br><p id=pv10:2.4><span class=root>puññaṁ me appakaṁ katan”ti. </span><br><p id=pv10:3.1><span class=root>“Handuttarīyaṁ dadāmi te, </span><br><p id=pv10:3.2><span class=root>idaṁ dussaṁ nivāsaya; </span><br><p id=pv10:3.3><span class=root>Idaṁ dussaṁ nivāsetvā, </span><br><p id=pv10:3.4><span class=root>ehi nikkhama sobhane; </span><br><p id=pv10:3.5><span class=root>Upanikkhamassu bhadde, </span><br><p id=pv10:3.6><span class=root>passāma taṁ bahiṭṭhitan”ti. </span><br><p id=pv10:4.1><span class=root>“Hatthena hatthe te dinnaṁ, </span><br><p id=pv10:4.2><span class=root>na mayhaṁ upakappati; </span><br><p id=pv10:4.3><span class=root>Esetthupāsako saddho, </span><br><p id=pv10:4.4><span class=root>sammāsambuddhasāvako. </span><br><p id=pv10:5.1><span class=root>Etaṁ acchādayitvāna, </span><br><p id=pv10:5.2><span class=root>mama dakkhiṇamādisa; </span><br><p id=pv10:5.3><span class=root>Tathāhaṁ sukhitā hessaṁ, </span><br><p id=pv10:5.4><span class=root>sabbakāmasamiddhinī”ti. </span><br><p id=pv10:6.1><span class=root>Tañca te nhāpayitvāna, </span><br><p id=pv10:6.2><span class=root>vilimpetvāna vāṇijā; </span><br><p id=pv10:6.3><span class=root>Vatthehacchādayitvāna, </span><br><p id=pv10:6.4><span class=root>tassā dakkhiṇamādisuṁ. </span><br><p id=pv10:7.1><span class=root>Samanantarānuddiṭṭhe, </span><br><p id=pv10:7.2><span class=root>vipāko udapajjatha; </span><br><p id=pv10:7.3><span class=root>Bhojanacchādanapānīyaṁ, </span><br><p id=pv10:7.4><span class=root>dakkhiṇāya idaṁ phalaṁ. </span><br><p id=pv10:8.1><span class=root>Tato suddhā sucivasanā, </span><br><p id=pv10:8.2><span class=root>kāsikuttamadhārinī; </span><br><p id=pv10:8.3><span class=root>Hasantī vimānā nikkhami, </span><br><p id=pv10:8.4><span class=root>dakkhiṇāya idaṁ phalanti. </span><br><p id=pv10:9.1><span class=root>“Sucittarūpaṁ ruciraṁ, </span><br><p id=pv10:9.2><span class=root>vimānaṁ te pabhāsati; </span><br><p id=pv10:9.3><span class=root>Devate pucchitācikkha, </span><br><p id=pv10:9.4><span class=root>kissa kammassidaṁ phalan”ti. </span><br><p id=pv10:10.1><span class=root>“Bhikkhuno caramānassa, </span><br><p id=pv10:10.2><span class=root>doṇinimmajjaniṁ ahaṁ; </span><br><p id=pv10:10.3><span class=root>Adāsiṁ ujubhūtassa, </span><br><p id=pv10:10.4><span class=root>vippasannena cetasā. </span><br><p id=pv10:11.1><span class=root>Tassa kammassa kusalassa, </span><br><p id=pv10:11.2><span class=root>vipākaṁ dīghamantaraṁ; </span><br><p id=pv10:11.3><span class=root>Anubhomi vimānasmiṁ, </span><br><p id=pv10:11.4><span class=root>tañca dāni parittakaṁ. </span><br><p id=pv10:12.1><span class=root>Uddhaṁ catūhi māsehi, </span><br><p id=pv10:12.2><span class=root>kālakiriyā bhavissati; </span><br><p id=pv10:12.3><span class=root>Ekantakaṭukaṁ ghoraṁ, </span><br><p id=pv10:12.4><span class=root>nirayaṁ papatissahaṁ. </span><br><p id=pv10:13.1><span class=root>Catukkaṇṇaṁ catudvāraṁ, </span><br><p id=pv10:13.2><span class=root>vibhattaṁ bhāgaso mitaṁ; </span><br><p id=pv10:13.3><span class=root>Ayopākārapariyantaṁ, </span><br><p id=pv10:13.4><span class=root>ayasā paṭikujjitaṁ. </span><br><p id=pv10:14.1><span class=root>Tassa ayomayā bhūmi, </span><br><p id=pv10:14.2><span class=root>jalitā tejasā yutā; </span><br><p id=pv10:14.3><span class=root>Samantā yojanasataṁ, </span><br><p id=pv10:14.4><span class=root>pharitvā tiṭṭhati sabbadā. </span><br><p id=pv10:15.1><span class=root>Tatthāhaṁ dīghamaddhānaṁ, </span><br><p id=pv10:15.2><span class=root>dukkhaṁ vedissa vedanaṁ; </span><br><p id=pv10:15.3><span class=root>Phalañca pāpakammassa, </span><br><p id=pv10:15.4><span class=root>tasmā socāmahaṁ bhusan”ti. </span><br><p id=pv10:16.1><span class=root>Khallāṭiyapetivatthu dasamaṁ. </span><br></main><footer class="container footer"><small><a href=/about/>Contact info</a></small></footer>