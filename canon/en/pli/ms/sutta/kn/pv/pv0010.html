<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0009.html>Previous</a><a href=/canon/en/pli/ms/sutta/kn/pv/pv0011.html>Next</a></div><p><div class=verse-container id=pv10:0.1><span>Petavatthu </span></div><p><div class=verse-container id=pv10:0.2><span>Uragavagga </span></div><p><div class=verse-container id=pv10:0.3><span class=big-bold>10. Khallāṭiyapetivatthu </span></div><p><div class=verse-container id=pv10:1.1><span>“Kā nu antovimānasmiṁ, </span></div><p><div class=verse-container id=pv10:1.2><span>tiṭṭhantī nūpanikkhami; </span></div><p><div class=verse-container id=pv10:1.3><span>Upanikkhamassu bhadde, </span></div><p><div class=verse-container id=pv10:1.4><span>passāma taṁ bahiṭṭhitan”ti. </span></div><p><div class=verse-container id=pv10:2.1><span>“Aṭṭīyāmi harāyāmi, </span></div><p><div class=verse-container id=pv10:2.2><span>naggā nikkhamituṁ bahi; </span></div><p><div class=verse-container id=pv10:2.3><span>Kesehamhi paṭicchannā, </span></div><p><div class=verse-container id=pv10:2.4><span>puññaṁ me appakaṁ katan”ti. </span></div><p><div class=verse-container id=pv10:3.1><span>“Handuttarīyaṁ dadāmi te, </span></div><p><div class=verse-container id=pv10:3.2><span>idaṁ dussaṁ nivāsaya; </span></div><p><div class=verse-container id=pv10:3.3><span>Idaṁ dussaṁ nivāsetvā, </span></div><p><div class=verse-container id=pv10:3.4><span>ehi nikkhama sobhane; </span></div><p><div class=verse-container id=pv10:3.5><span>Upanikkhamassu bhadde, </span></div><p><div class=verse-container id=pv10:3.6><span>passāma taṁ bahiṭṭhitan”ti. </span></div><p><div class=verse-container id=pv10:4.1><span>“Hatthena hatthe te dinnaṁ, </span></div><p><div class=verse-container id=pv10:4.2><span>na mayhaṁ upakappati; </span></div><p><div class=verse-container id=pv10:4.3><span>Esetthupāsako saddho, </span></div><p><div class=verse-container id=pv10:4.4><span>sammāsambuddhasāvako. </span></div><p><div class=verse-container id=pv10:5.1><span>Etaṁ acchādayitvāna, </span></div><p><div class=verse-container id=pv10:5.2><span>mama dakkhiṇamādisa; </span></div><p><div class=verse-container id=pv10:5.3><span>Tathāhaṁ sukhitā hessaṁ, </span></div><p><div class=verse-container id=pv10:5.4><span>sabbakāmasamiddhinī”ti. </span></div><p><div class=verse-container id=pv10:6.1><span>Tañca te nhāpayitvāna, </span></div><p><div class=verse-container id=pv10:6.2><span>vilimpetvāna vāṇijā; </span></div><p><div class=verse-container id=pv10:6.3><span>Vatthehacchādayitvāna, </span></div><p><div class=verse-container id=pv10:6.4><span>tassā dakkhiṇamādisuṁ. </span></div><p><div class=verse-container id=pv10:7.1><span>Samanantarānuddiṭṭhe, </span></div><p><div class=verse-container id=pv10:7.2><span>vipāko udapajjatha; </span></div><p><div class=verse-container id=pv10:7.3><span>Bhojanacchādanapānīyaṁ, </span></div><p><div class=verse-container id=pv10:7.4><span>dakkhiṇāya idaṁ phalaṁ. </span></div><p><div class=verse-container id=pv10:8.1><span>Tato suddhā sucivasanā, </span></div><p><div class=verse-container id=pv10:8.2><span>kāsikuttamadhārinī; </span></div><p><div class=verse-container id=pv10:8.3><span>Hasantī vimānā nikkhami, </span></div><p><div class=verse-container id=pv10:8.4><span>dakkhiṇāya idaṁ phalanti. </span></div><p><div class=verse-container id=pv10:9.1><span>“Sucittarūpaṁ ruciraṁ, </span></div><p><div class=verse-container id=pv10:9.2><span>vimānaṁ te pabhāsati; </span></div><p><div class=verse-container id=pv10:9.3><span>Devate pucchitācikkha, </span></div><p><div class=verse-container id=pv10:9.4><span>kissa kammassidaṁ phalan”ti. </span></div><p><div class=verse-container id=pv10:10.1><span>“Bhikkhuno caramānassa, </span></div><p><div class=verse-container id=pv10:10.2><span>doṇinimmajjaniṁ ahaṁ; </span></div><p><div class=verse-container id=pv10:10.3><span>Adāsiṁ ujubhūtassa, </span></div><p><div class=verse-container id=pv10:10.4><span>vippasannena cetasā. </span></div><p><div class=verse-container id=pv10:11.1><span>Tassa kammassa kusalassa, </span></div><p><div class=verse-container id=pv10:11.2><span>vipākaṁ dīghamantaraṁ; </span></div><p><div class=verse-container id=pv10:11.3><span>Anubhomi vimānasmiṁ, </span></div><p><div class=verse-container id=pv10:11.4><span>tañca dāni parittakaṁ. </span></div><p><div class=verse-container id=pv10:12.1><span>Uddhaṁ catūhi māsehi, </span></div><p><div class=verse-container id=pv10:12.2><span>kālakiriyā bhavissati; </span></div><p><div class=verse-container id=pv10:12.3><span>Ekantakaṭukaṁ ghoraṁ, </span></div><p><div class=verse-container id=pv10:12.4><span>nirayaṁ papatissahaṁ. </span></div><p><div class=verse-container id=pv10:13.1><span>Catukkaṇṇaṁ catudvāraṁ, </span></div><p><div class=verse-container id=pv10:13.2><span>vibhattaṁ bhāgaso mitaṁ; </span></div><p><div class=verse-container id=pv10:13.3><span>Ayopākārapariyantaṁ, </span></div><p><div class=verse-container id=pv10:13.4><span>ayasā paṭikujjitaṁ. </span></div><p><div class=verse-container id=pv10:14.1><span>Tassa ayomayā bhūmi, </span></div><p><div class=verse-container id=pv10:14.2><span>jalitā tejasā yutā; </span></div><p><div class=verse-container id=pv10:14.3><span>Samantā yojanasataṁ, </span></div><p><div class=verse-container id=pv10:14.4><span>pharitvā tiṭṭhati sabbadā. </span></div><p><div class=verse-container id=pv10:15.1><span>Tatthāhaṁ dīghamaddhānaṁ, </span></div><p><div class=verse-container id=pv10:15.2><span>dukkhaṁ vedissa vedanaṁ; </span></div><p><div class=verse-container id=pv10:15.3><span>Phalañca pāpakammassa, </span></div><p><div class=verse-container id=pv10:15.4><span>tasmā socāmahaṁ bhusan”ti. </span></div><p><div class=verse-container id=pv10:16.1><span>Khallāṭiyapetivatthu dasamaṁ. </span></div><div class=flex-between><a href=/canon/en/pli/ms/sutta/kn/pv/pv0009.html>Previous</a><a href=/canon/en/pli/ms/sutta/kn/pv/pv0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>