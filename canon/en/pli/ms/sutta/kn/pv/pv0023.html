<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0022.html>Previous</a><a href=/canon/en/pli/ms/sutta/kn/pv/pv0024.html>Next</a></div><p id=pv23:0.1><span class=root>Petavatthu </span><br><p id=pv23:0.2><span class=root>Ubbarivagga </span><br><p id=pv23:0.3><span class="root big-bold">11. Suttapetavatthu </span><br><p id=pv23:1.1><span class=root>“Ahaṁ pure pabbajitassa bhikkhuno, </span><br><p id=pv23:1.2><span class=root>Suttaṁ adāsiṁ upasaṅkamma yācitā; </span><br><p id=pv23:1.3><span class=root>Tassa vipāko vipulaphalūpalabbhati, </span><br><p id=pv23:1.4><span class=root>Bahukā ca me uppajjare vatthakoṭiyo. </span><br><p id=pv23:2.1><span class=root>Pupphābhikiṇṇaṁ ramitaṁ vimānaṁ, </span><br><p id=pv23:2.2><span class=root>Anekacittaṁ naranārisevitaṁ; </span><br><p id=pv23:2.3><span class=root>Sāhaṁ bhuñjāmi ca pārupāmi ca, </span><br><p id=pv23:2.4><span class=root>Pahūtavittā na ca tāva khīyati. </span><br><p id=pv23:3.1><span class=root>Tasseva kammassa vipākamanvayā, </span><br><p id=pv23:3.2><span class=root>Sukhañca sātañca idhūpalabbhati; </span><br><p id=pv23:3.3><span class=root>Sāhaṁ gantvā punadeva mānusaṁ, </span><br><p id=pv23:3.4><span class=root>Kāhāmi puññāni nayayyaputta man”ti. </span><br><p id=pv23:4.1><span class=root>“Satta tuvaṁ vassasatā idhāgatā, </span><br><p id=pv23:4.2><span class=root>Jiṇṇā ca vuḍḍhā ca tahiṁ bhavissasi; </span><br><p id=pv23:4.3><span class=root>Sabbeva te kālakatā ca ñātakā, </span><br><p id=pv23:4.4><span class=root>Kiṁ tattha gantvāna ito karissasī”ti. </span><br><p id=pv23:5.1><span class=root>“Satteva vassāni idhāgatāya me, </span><br><p id=pv23:5.2><span class=root>Dibbañca sukhañca samappitāya; </span><br><p id=pv23:5.3><span class=root>Sāhaṁ gantvāna punadeva mānusaṁ, </span><br><p id=pv23:5.4><span class=root>Kāhāmi puññāni nayayyaputta man”ti. </span><br><p id=pv23:6.1><span class=root>So taṁ gahetvāna pasayha bāhāyaṁ, </span><br><p id=pv23:6.2><span class=root>Paccānayitvāna theriṁ sudubbalaṁ; </span><br><p id=pv23:6.3><span class=root>“Vajjesi aññampi janaṁ idhāgataṁ, </span><br><p id=pv23:6.4><span class=root>‘Karotha puññāni sukhūpalabbhati’. </span><br><p id=pv23:7.1><span class=root>Diṭṭhā mayā akatena sādhunā, </span><br><p id=pv23:7.2><span class=root>Petā vihaññanti tatheva manussā; </span><br><p id=pv23:7.3><span class=root>Kammañca katvā sukhavedanīyaṁ, </span><br><p id=pv23:7.4><span class=root>Devā manussā ca sukhe ṭhitā pajā”ti. </span><br><p id=pv23:8.1><span class=root>Suttapetavatthu ekādasamaṁ. </span><br></main><footer class="container footer"><small><a href=/about/>Contact info</a></small></footer>