<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0017.html>Previous</a><a href=/canon/en/pli/ms/sutta/kn/pv/pv0019.html>Next</a></div><p id=pv18:0.1><span class=root>Petavatthu </span><br><p id=pv18:0.2><span class=root>Ubbarivagga </span><br><p id=pv18:0.3><span class="root big-bold">6. Kaṇhapetavatthu </span><br><p id=pv18:1.1><span class=root>“Uṭṭhehi kaṇha kiṁ sesi, </span><br><p id=pv18:1.2><span class=root>Ko attho supanena te; </span><br><p id=pv18:1.3><span class=root>Yo ca tuyhaṁ sako bhātā, </span><br><p id=pv18:1.4><span class=root>Hadayaṁ cakkhu ca dakkhiṇaṁ; </span><br><p id=pv18:1.5><span class=root>Tassa vātā balīyanti, </span><br><p id=pv18:1.6><span class=root>Sasaṁ jappati kesavā”ti. </span><br><p id=pv18:2.1><span class=root>“Tassa taṁ vacanaṁ sutvā, </span><br><p id=pv18:2.2><span class=root>rohiṇeyyassa kesavo; </span><br><p id=pv18:2.3><span class=root>Taramānarūpo vuṭṭhāsi, </span><br><p id=pv18:2.4><span class=root>bhātusokena aṭṭito. </span><br><p id=pv18:3.1><span class=root>Kiṁ nu ummattarūpova, </span><br><p id=pv18:3.2><span class=root>kevalaṁ dvārakaṁ imaṁ; </span><br><p id=pv18:3.3><span class=root>Saso sasoti lapasi, </span><br><p id=pv18:3.4><span class=root>kīdisaṁ sasamicchasi. </span><br><p id=pv18:4.1><span class=root>Sovaṇṇamayaṁ maṇimayaṁ, </span><br><p id=pv18:4.2><span class=root>Lohamayaṁ atha rūpiyamayaṁ; </span><br><p id=pv18:4.3><span class=root>Saṅkhasilāpavāḷamayaṁ, </span><br><p id=pv18:4.4><span class=root>Kārayissāmi te sasaṁ. </span><br><p id=pv18:5.1><span class=root>Santi aññepi sasakā, </span><br><p id=pv18:5.2><span class=root>araññavanagocarā; </span><br><p id=pv18:5.3><span class=root>Tepi te ānayissāmi, </span><br><p id=pv18:5.4><span class=root>kīdisaṁ sasamicchasī”ti. </span><br><p id=pv18:6.1><span class=root>“Nāhamete sase icche, </span><br><p id=pv18:6.2><span class=root>ye sasā pathavissitā; </span><br><p id=pv18:6.3><span class=root>Candato sasamicchāmi, </span><br><p id=pv18:6.4><span class=root>taṁ me ohara kesavā”ti. </span><br><p id=pv18:7.1><span class=root>“So nūna madhuraṁ ñāti, </span><br><p id=pv18:7.2><span class=root>jīvitaṁ vijahissasi; </span><br><p id=pv18:7.3><span class=root>Apatthiyaṁ patthayasi, </span><br><p id=pv18:7.4><span class=root>candato sasamicchasī”ti. </span><br><p id=pv18:8.1><span class=root>“Evañce kaṇha jānāsi, </span><br><p id=pv18:8.2><span class=root>yathaññamanusāsasi; </span><br><p id=pv18:8.3><span class=root>Kasmā pure mataṁ puttaṁ, </span><br><p id=pv18:8.4><span class=root>ajjāpi manusocasi. </span><br><p id=pv18:9.1><span class=root>Na yaṁ labbhā manussena, </span><br><p id=pv18:9.2><span class=root>amanussena vā pana; </span><br><p id=pv18:9.3><span class=root>Jāto me mā mari putto, </span><br><p id=pv18:9.4><span class=root>kuto labbhā alabbhiyaṁ. </span><br><p id=pv18:10.1><span class=root>Na mantā mūlabhesajjā, </span><br><p id=pv18:10.2><span class=root>osadhehi dhanena vā; </span><br><p id=pv18:10.3><span class=root>Sakkā ānayituṁ kaṇha, </span><br><p id=pv18:10.4><span class=root>yaṁ petamanusocasi. </span><br><p id=pv18:11.1><span class=root>Mahaddhanā mahābhogā, </span><br><p id=pv18:11.2><span class=root>raṭṭhavantopi khattiyā; </span><br><p id=pv18:11.3><span class=root>Pahūtadhanadhaññāse, </span><br><p id=pv18:11.4><span class=root>tepi no ajarāmarā. </span><br><p id=pv18:12.1><span class=root>Khattiyā brāhmaṇā vessā, </span><br><p id=pv18:12.2><span class=root>suddā caṇḍālapukkusā; </span><br><p id=pv18:12.3><span class=root>Ete caññe ca jātiyā, </span><br><p id=pv18:12.4><span class=root>tepi no ajarāmarā. </span><br><p id=pv18:13.1><span class=root>Ye mantaṁ parivattenti, </span><br><p id=pv18:13.2><span class=root>chaḷaṅgaṁ brahmacintitaṁ; </span><br><p id=pv18:13.3><span class=root>Ete caññe ca vijjāya, </span><br><p id=pv18:13.4><span class=root>tepi no ajarāmarā. </span><br><p id=pv18:14.1><span class=root>Isayo vāpi ye santā, </span><br><p id=pv18:14.2><span class=root>saññatattā tapassino; </span><br><p id=pv18:14.3><span class=root>Sarīraṁ tepi kālena, </span><br><p id=pv18:14.4><span class=root>vijahanti tapassino. </span><br><p id=pv18:15.1><span class=root>Bhāvitattā arahanto, </span><br><p id=pv18:15.2><span class=root>katakiccā anāsavā; </span><br><p id=pv18:15.3><span class=root>Nikkhipanti imaṁ dehaṁ, </span><br><p id=pv18:15.4><span class=root>puññapāpaparikkhayā”ti. </span><br><p id=pv18:16.1><span class=root>“Ādittaṁ vata maṁ santaṁ, </span><br><p id=pv18:16.2><span class=root>ghatasittaṁva pāvakaṁ; </span><br><p id=pv18:16.3><span class=root>Vārinā viya osiñcaṁ, </span><br><p id=pv18:16.4><span class=root>sabbaṁ nibbāpaye daraṁ. </span><br><p id=pv18:17.1><span class=root>Abbahī vata me sallaṁ, </span><br><p id=pv18:17.2><span class=root>sokaṁ hadayanissitaṁ; </span><br><p id=pv18:17.3><span class=root>Yo me sokaparetassa, </span><br><p id=pv18:17.4><span class=root>puttasokaṁ apānudi. </span><br><p id=pv18:18.1><span class=root>Svāhaṁ abbūḷhasallosmi, </span><br><p id=pv18:18.2><span class=root>sītibhūtosmi nibbuto; </span><br><p id=pv18:18.3><span class=root>Na socāmi na rodāmi, </span><br><p id=pv18:18.4><span class=root>tava sutvāna bhātika”. </span><br><p id=pv18:19.1><span class=root>Evaṁ karonti sappaññā, </span><br><p id=pv18:19.2><span class=root>ye honti anukampakā; </span><br><p id=pv18:19.3><span class=root>Nivattayanti sokamhā, </span><br><p id=pv18:19.4><span class=root>ghaṭo jeṭṭhaṁva bhātaraṁ. </span><br><p id=pv18:20.1><span class=root>Yassa etādisā honti, </span><br><p id=pv18:20.2><span class=root>amaccā paricārakā; </span><br><p id=pv18:20.3><span class=root>Subhāsitena anventi, </span><br><p id=pv18:20.4><span class=root>ghaṭo jeṭṭhaṁva bhātaranti. </span><br><p id=pv18:21.1><span class=root>Kaṇhapetavatthu chaṭṭhaṁ. </span><br></main><footer class="container footer"><small><a href=/about>Contact info</a></small></footer>