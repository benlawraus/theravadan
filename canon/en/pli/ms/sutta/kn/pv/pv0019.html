<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0018.html>Previous</a><a href=/canon/en/pli/ms/sutta/kn/pv/pv0020.html>Next</a></div><p><div class=verse-container id=pv19:0.1><span>Petavatthu </span></div><p><div class=verse-container id=pv19:0.2><span>Ubbarivagga </span></div><p><div class=verse-container id=pv19:0.3><span class=big-bold>7. Dhanapālaseṭṭhipetavatthu </span></div><p><div class=verse-container id=pv19:1.1><span>“Naggo dubbaṇṇarūposi, </span></div><p><div class=verse-container id=pv19:1.2><span>kiso dhamanisanthato; </span></div><p><div class=verse-container id=pv19:1.3><span>Upphāsuliko kisiko, </span></div><p><div class=verse-container id=pv19:1.4><span>ko nu tvamasi mārisa”. </span></div><p><div class=verse-container id=pv19:2.1><span>“Ahaṁ bhadante petomhi, </span></div><p><div class=verse-container id=pv19:2.2><span>duggato yamalokiko; </span></div><p><div class=verse-container id=pv19:2.3><span>Pāpakammaṁ karitvāna, </span></div><p><div class=verse-container id=pv19:2.4><span>petalokaṁ ito gato”. </span></div><p><div class=verse-container id=pv19:3.1><span>“Kiṁ nu kāyena vācāya, </span></div><p><div class=verse-container id=pv19:3.2><span>manasā dukkaṭaṁ kataṁ; </span></div><p><div class=verse-container id=pv19:3.3><span>Kissa kammavipākena, </span></div><p><div class=verse-container id=pv19:3.4><span>petalokaṁ ito gato”. </span></div><p><div class=verse-container id=pv19:4.1><span>“Nagaraṁ atthi paṇṇānaṁ, </span></div><p><div class=verse-container id=pv19:4.2><span>erakacchanti vissutaṁ; </span></div><p><div class=verse-container id=pv19:4.3><span>Tattha seṭṭhi pure āsiṁ, </span></div><p><div class=verse-container id=pv19:4.4><span>dhanapāloti maṁ vidū. </span></div><p><div class=verse-container id=pv19:5.1><span>Asīti sakaṭavāhānaṁ, </span></div><p><div class=verse-container id=pv19:5.2><span>hiraññassa ahosi me; </span></div><p><div class=verse-container id=pv19:5.3><span>Pahūtaṁ me jātarūpaṁ, </span></div><p><div class=verse-container id=pv19:5.4><span>muttā veḷuriyā bahū. </span></div><p><div class=verse-container id=pv19:6.1><span>Tāva mahaddhanassāpi, </span></div><p><div class=verse-container id=pv19:6.2><span>na me dātuṁ piyaṁ ahu; </span></div><p><div class=verse-container id=pv19:6.3><span>Pidahitvā dvāraṁ bhuñjiṁ, </span></div><p><div class=verse-container id=pv19:6.4><span>mā maṁ yācanakāddasuṁ. </span></div><p><div class=verse-container id=pv19:7.1><span>Assaddho maccharī cāsiṁ, </span></div><p><div class=verse-container id=pv19:7.2><span>kadariyo paribhāsako; </span></div><p><div class=verse-container id=pv19:7.3><span>Dadantānaṁ karontānaṁ, </span></div><p><div class=verse-container id=pv19:7.4><span>vārayissaṁ bahū jane. </span></div><p><div class=verse-container id=pv19:8.1><span>Vipāko natthi dānassa, </span></div><p><div class=verse-container id=pv19:8.2><span>saṁyamassa kuto phalaṁ; </span></div><p><div class=verse-container id=pv19:8.3><span>Pokkharaññodapānāni, </span></div><p><div class=verse-container id=pv19:8.4><span>ārāmāni ca ropite; </span></div><p><div class=verse-container id=pv19:8.5><span>Papāyo ca vināsesiṁ, </span></div><p><div class=verse-container id=pv19:8.6><span>dugge saṅkamanāni ca. </span></div><p><div class=verse-container id=pv19:9.1><span>Svāhaṁ akatakalyāṇo, </span></div><p><div class=verse-container id=pv19:9.2><span>katapāpo tato cuto; </span></div><p><div class=verse-container id=pv19:9.3><span>Upapanno pettivisayaṁ, </span></div><p><div class=verse-container id=pv19:9.4><span>khuppipāsasamappito. </span></div><p><div class=verse-container id=pv19:10.1><span>Pañcapaṇṇāsavassāni, </span></div><p><div class=verse-container id=pv19:10.2><span>yato kālaṅkato ahaṁ; </span></div><p><div class=verse-container id=pv19:10.3><span>Nābhijānāmi bhuttaṁ vā, </span></div><p><div class=verse-container id=pv19:10.4><span>pītaṁ vā pana pāniyaṁ. </span></div><p><div class=verse-container id=pv19:11.1><span>Yo saṁyamo so vināso, </span></div><p><div class=verse-container id=pv19:11.2><span>yo vināso so saṁyamo; </span></div><p><div class=verse-container id=pv19:11.3><span>Petā hi kira jānanti, </span></div><p><div class=verse-container id=pv19:11.4><span>yo saṁyamo so vināso. </span></div><p><div class=verse-container id=pv19:12.1><span>Ahaṁ pure saṁyamissaṁ, </span></div><p><div class=verse-container id=pv19:12.2><span>nādāsiṁ bahuke dhane; </span></div><p><div class=verse-container id=pv19:12.3><span>Santesu deyyadhammesu, </span></div><p><div class=verse-container id=pv19:12.4><span>dīpaṁ nākāsimattano; </span></div><p><div class=verse-container id=pv19:12.5><span>Svāhaṁ pacchānutappāmi, </span></div><p><div class=verse-container id=pv19:12.6><span>attakammaphalūpago. </span></div><p><div class=verse-container id=pv19:13.1><span>Uddhaṁ catūhi māsehi, </span></div><p><div class=verse-container id=pv19:13.2><span>kālaṅkiriyā bhavissati; </span></div><p><div class=verse-container id=pv19:13.3><span>Ekantakaṭukaṁ ghoraṁ, </span></div><p><div class=verse-container id=pv19:13.4><span>nirayaṁ papatissahaṁ. </span></div><p><div class=verse-container id=pv19:14.1><span>Catukkaṇṇaṁ catudvāraṁ, </span></div><p><div class=verse-container id=pv19:14.2><span>vibhattaṁ bhāgaso mitaṁ; </span></div><p><div class=verse-container id=pv19:14.3><span>Ayopākārapariyantaṁ, </span></div><p><div class=verse-container id=pv19:14.4><span>ayasā paṭikujjitaṁ. </span></div><p><div class=verse-container id=pv19:15.1><span>Tassa ayomayā bhūmi, </span></div><p><div class=verse-container id=pv19:15.2><span>jalitā tejasā yutā; </span></div><p><div class=verse-container id=pv19:15.3><span>Samantā yojanasataṁ, </span></div><p><div class=verse-container id=pv19:15.4><span>pharitvā tiṭṭhati sabbadā. </span></div><p><div class=verse-container id=pv19:16.1><span>Tatthāhaṁ dīghamaddhānaṁ, </span></div><p><div class=verse-container id=pv19:16.2><span>Dukkhaṁ vedissa vedanaṁ; </span></div><p><div class=verse-container id=pv19:16.3><span>Phalaṁ pāpassa kammassa, </span></div><p><div class=verse-container id=pv19:16.4><span>Tasmā socāmahaṁ bhusaṁ. </span></div><p><div class=verse-container id=pv19:17.1><span>Taṁ vo vadāmi bhaddaṁ vo, </span></div><p><div class=verse-container id=pv19:17.2><span>yāvantettha samāgatā; </span></div><p><div class=verse-container id=pv19:17.3><span>Mākattha pāpakaṁ kammaṁ, </span></div><p><div class=verse-container id=pv19:17.4><span>āvi vā yadi vā raho. </span></div><p><div class=verse-container id=pv19:18.1><span>Sace taṁ pāpakaṁ kammaṁ, </span></div><p><div class=verse-container id=pv19:18.2><span>karissatha karotha vā; </span></div><p><div class=verse-container id=pv19:18.3><span>Na vo dukkhā pamutyatthi, </span></div><p><div class=verse-container id=pv19:18.4><span>uppaccāpi palāyataṁ. </span></div><p><div class=verse-container id=pv19:19.1><span>Matteyyā hotha petteyyā, </span></div><p><div class=verse-container id=pv19:19.2><span>kule jeṭṭhāpacāyikā; </span></div><p><div class=verse-container id=pv19:19.3><span>Sāmaññā hotha brahmaññā, </span></div><p><div class=verse-container id=pv19:19.4><span>evaṁ saggaṁ gamissathā”ti. </span></div><p><div class=verse-container id=pv19:20.1><span>Dhanapālaseṭṭhipetavatthu sattamaṁ. </span></div><div class=flex-between><a href=/canon/en/pli/ms/sutta/kn/pv/pv0018.html>Previous</a><a href=/canon/en/pli/ms/sutta/kn/pv/pv0020.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>