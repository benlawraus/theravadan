<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0018.html>Previous</a><a href=/canon/en/pli/ms/sutta/kn/pv/pv0020.html>Next</a></div><p id=pv19:0.1><span class=root>Petavatthu </span><br><p id=pv19:0.2><span class=root>Ubbarivagga </span><br><p id=pv19:0.3><span class="root big-bold">7. Dhanapālaseṭṭhipetavatthu </span><br><p id=pv19:1.1><span class=root>“Naggo dubbaṇṇarūposi, </span><br><p id=pv19:1.2><span class=root>kiso dhamanisanthato; </span><br><p id=pv19:1.3><span class=root>Upphāsuliko kisiko, </span><br><p id=pv19:1.4><span class=root>ko nu tvamasi mārisa”. </span><br><p id=pv19:2.1><span class=root>“Ahaṁ bhadante petomhi, </span><br><p id=pv19:2.2><span class=root>duggato yamalokiko; </span><br><p id=pv19:2.3><span class=root>Pāpakammaṁ karitvāna, </span><br><p id=pv19:2.4><span class=root>petalokaṁ ito gato”. </span><br><p id=pv19:3.1><span class=root>“Kiṁ nu kāyena vācāya, </span><br><p id=pv19:3.2><span class=root>manasā dukkaṭaṁ kataṁ; </span><br><p id=pv19:3.3><span class=root>Kissa kammavipākena, </span><br><p id=pv19:3.4><span class=root>petalokaṁ ito gato”. </span><br><p id=pv19:4.1><span class=root>“Nagaraṁ atthi paṇṇānaṁ, </span><br><p id=pv19:4.2><span class=root>erakacchanti vissutaṁ; </span><br><p id=pv19:4.3><span class=root>Tattha seṭṭhi pure āsiṁ, </span><br><p id=pv19:4.4><span class=root>dhanapāloti maṁ vidū. </span><br><p id=pv19:5.1><span class=root>Asīti sakaṭavāhānaṁ, </span><br><p id=pv19:5.2><span class=root>hiraññassa ahosi me; </span><br><p id=pv19:5.3><span class=root>Pahūtaṁ me jātarūpaṁ, </span><br><p id=pv19:5.4><span class=root>muttā veḷuriyā bahū. </span><br><p id=pv19:6.1><span class=root>Tāva mahaddhanassāpi, </span><br><p id=pv19:6.2><span class=root>na me dātuṁ piyaṁ ahu; </span><br><p id=pv19:6.3><span class=root>Pidahitvā dvāraṁ bhuñjiṁ, </span><br><p id=pv19:6.4><span class=root>mā maṁ yācanakāddasuṁ. </span><br><p id=pv19:7.1><span class=root>Assaddho maccharī cāsiṁ, </span><br><p id=pv19:7.2><span class=root>kadariyo paribhāsako; </span><br><p id=pv19:7.3><span class=root>Dadantānaṁ karontānaṁ, </span><br><p id=pv19:7.4><span class=root>vārayissaṁ bahū jane. </span><br><p id=pv19:8.1><span class=root>Vipāko natthi dānassa, </span><br><p id=pv19:8.2><span class=root>saṁyamassa kuto phalaṁ; </span><br><p id=pv19:8.3><span class=root>Pokkharaññodapānāni, </span><br><p id=pv19:8.4><span class=root>ārāmāni ca ropite; </span><br><p id=pv19:8.5><span class=root>Papāyo ca vināsesiṁ, </span><br><p id=pv19:8.6><span class=root>dugge saṅkamanāni ca. </span><br><p id=pv19:9.1><span class=root>Svāhaṁ akatakalyāṇo, </span><br><p id=pv19:9.2><span class=root>katapāpo tato cuto; </span><br><p id=pv19:9.3><span class=root>Upapanno pettivisayaṁ, </span><br><p id=pv19:9.4><span class=root>khuppipāsasamappito. </span><br><p id=pv19:10.1><span class=root>Pañcapaṇṇāsavassāni, </span><br><p id=pv19:10.2><span class=root>yato kālaṅkato ahaṁ; </span><br><p id=pv19:10.3><span class=root>Nābhijānāmi bhuttaṁ vā, </span><br><p id=pv19:10.4><span class=root>pītaṁ vā pana pāniyaṁ. </span><br><p id=pv19:11.1><span class=root>Yo saṁyamo so vināso, </span><br><p id=pv19:11.2><span class=root>yo vināso so saṁyamo; </span><br><p id=pv19:11.3><span class=root>Petā hi kira jānanti, </span><br><p id=pv19:11.4><span class=root>yo saṁyamo so vināso. </span><br><p id=pv19:12.1><span class=root>Ahaṁ pure saṁyamissaṁ, </span><br><p id=pv19:12.2><span class=root>nādāsiṁ bahuke dhane; </span><br><p id=pv19:12.3><span class=root>Santesu deyyadhammesu, </span><br><p id=pv19:12.4><span class=root>dīpaṁ nākāsimattano; </span><br><p id=pv19:12.5><span class=root>Svāhaṁ pacchānutappāmi, </span><br><p id=pv19:12.6><span class=root>attakammaphalūpago. </span><br><p id=pv19:13.1><span class=root>Uddhaṁ catūhi māsehi, </span><br><p id=pv19:13.2><span class=root>kālaṅkiriyā bhavissati; </span><br><p id=pv19:13.3><span class=root>Ekantakaṭukaṁ ghoraṁ, </span><br><p id=pv19:13.4><span class=root>nirayaṁ papatissahaṁ. </span><br><p id=pv19:14.1><span class=root>Catukkaṇṇaṁ catudvāraṁ, </span><br><p id=pv19:14.2><span class=root>vibhattaṁ bhāgaso mitaṁ; </span><br><p id=pv19:14.3><span class=root>Ayopākārapariyantaṁ, </span><br><p id=pv19:14.4><span class=root>ayasā paṭikujjitaṁ. </span><br><p id=pv19:15.1><span class=root>Tassa ayomayā bhūmi, </span><br><p id=pv19:15.2><span class=root>jalitā tejasā yutā; </span><br><p id=pv19:15.3><span class=root>Samantā yojanasataṁ, </span><br><p id=pv19:15.4><span class=root>pharitvā tiṭṭhati sabbadā. </span><br><p id=pv19:16.1><span class=root>Tatthāhaṁ dīghamaddhānaṁ, </span><br><p id=pv19:16.2><span class=root>Dukkhaṁ vedissa vedanaṁ; </span><br><p id=pv19:16.3><span class=root>Phalaṁ pāpassa kammassa, </span><br><p id=pv19:16.4><span class=root>Tasmā socāmahaṁ bhusaṁ. </span><br><p id=pv19:17.1><span class=root>Taṁ vo vadāmi bhaddaṁ vo, </span><br><p id=pv19:17.2><span class=root>yāvantettha samāgatā; </span><br><p id=pv19:17.3><span class=root>Mākattha pāpakaṁ kammaṁ, </span><br><p id=pv19:17.4><span class=root>āvi vā yadi vā raho. </span><br><p id=pv19:18.1><span class=root>Sace taṁ pāpakaṁ kammaṁ, </span><br><p id=pv19:18.2><span class=root>karissatha karotha vā; </span><br><p id=pv19:18.3><span class=root>Na vo dukkhā pamutyatthi, </span><br><p id=pv19:18.4><span class=root>uppaccāpi palāyataṁ. </span><br><p id=pv19:19.1><span class=root>Matteyyā hotha petteyyā, </span><br><p id=pv19:19.2><span class=root>kule jeṭṭhāpacāyikā; </span><br><p id=pv19:19.3><span class=root>Sāmaññā hotha brahmaññā, </span><br><p id=pv19:19.4><span class=root>evaṁ saggaṁ gamissathā”ti. </span><br><p id=pv19:20.1><span class=root>Dhanapālaseṭṭhipetavatthu sattamaṁ. </span><br></main><footer class="container footer"><small><a href=/about/>Contact info</a></small></footer>