<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/pv.html> Petavatthu </a></ul></nav><main class=container><p>From:<div class=flex-between><a href=/canon/en/pli/ms/sutta/kn/pv/pv0034.html>Previous</a><a href=/canon/en/pli/ms/sutta/kn/pv/pv0036.html>Next</a></div><p id=pv35:0.1><span class=root>Petavatthu </span><br><p id=pv35:0.2><span class=root>Cūḷavagga </span><br><p id=pv35:0.3><span class="root big-bold">10. Dhātuvivaṇṇapetavatthu </span><br><p id=pv35:1.1><span class=root>“Antalikkhasmiṁ tiṭṭhanto, </span><br><p id=pv35:1.2><span class=root>Duggandho pūti vāyasi; </span><br><p id=pv35:1.3><span class=root>Mukhañca te kimayo pūtigandhaṁ, </span><br><p id=pv35:1.4><span class=root>Khādanti kiṁ kammamakāsi pubbe. </span><br><p id=pv35:2.1><span class=root>Tato satthaṁ gahetvāna, </span><br><p id=pv35:2.2><span class=root>okkantanti punappunaṁ; </span><br><p id=pv35:2.3><span class=root>Khārena paripphositvā, </span><br><p id=pv35:2.4><span class=root>okkantanti punappunaṁ. </span><br><p id=pv35:3.1><span class=root>Kiṁ nu kāyena vācāya, </span><br><p id=pv35:3.2><span class=root>manasā dukkaṭaṁ kataṁ; </span><br><p id=pv35:3.3><span class=root>Kissa kammavipākena, </span><br><p id=pv35:3.4><span class=root>idaṁ dukkhaṁ nigacchasī”ti. </span><br><p id=pv35:4.1><span class=root>“Ahaṁ rājagahe ramme, </span><br><p id=pv35:4.2><span class=root>ramaṇīye giribbaje; </span><br><p id=pv35:4.3><span class=root>Issaro dhanadhaññassa, </span><br><p id=pv35:4.4><span class=root>supahūtassa mārisa. </span><br><p id=pv35:5.1><span class=root>Tassāyaṁ me bhariyā ca, </span><br><p id=pv35:5.2><span class=root>dhītā ca suṇisā ca me; </span><br><p id=pv35:5.3><span class=root>Tā mālaṁ uppalañcāpi, </span><br><p id=pv35:5.4><span class=root>paccagghañca vilepanaṁ; </span><br><p id=pv35:5.5><span class=root>Thūpaṁ harantiyo vāresiṁ, </span><br><p id=pv35:5.6><span class=root>taṁ pāpaṁ pakataṁ mayā. </span><br><p id=pv35:6.1><span class=root>Chaḷāsītisahassāni, </span><br><p id=pv35:6.2><span class=root>mayaṁ paccattavedanā; </span><br><p id=pv35:6.3><span class=root>Thūpapūjaṁ vivaṇṇetvā, </span><br><p id=pv35:6.4><span class=root>paccāma niraye bhusaṁ. </span><br><p id=pv35:7.1><span class=root>Ye ca kho thūpapūjāya, </span><br><p id=pv35:7.2><span class=root>vattante arahato mahe; </span><br><p id=pv35:7.3><span class=root>Ādīnavaṁ pakāsenti, </span><br><p id=pv35:7.4><span class=root>vivecayetha ne tato. </span><br><p id=pv35:8.1><span class=root>Imā ca passa āyantiyo, </span><br><p id=pv35:8.2><span class=root>Māladhārī alaṅkatā; </span><br><p id=pv35:8.3><span class=root>Mālāvipākaṁnubhontiyo, </span><br><p id=pv35:8.4><span class=root>Samiddhā ca tā yasassiniyo. </span><br><p id=pv35:9.1><span class=root>Tañca disvāna accheraṁ, </span><br><p id=pv35:9.2><span class=root>abbhutaṁ lomahaṁsanaṁ; </span><br><p id=pv35:9.3><span class=root>Namo karonti sappaññā, </span><br><p id=pv35:9.4><span class=root>vandanti taṁ mahāmuniṁ. </span><br><p id=pv35:10.1><span class=root>Sohaṁ nūna ito gantvā, </span><br><p id=pv35:10.2><span class=root>yoniṁ laddhāna mānusiṁ; </span><br><p id=pv35:10.3><span class=root>Thūpapūjaṁ karissāmi, </span><br><p id=pv35:10.4><span class=root>appamatto punappunan”ti. </span><br><p id=pv35:11.1><span class=root>Dhātuvivaṇṇapetavatthu dasamaṁ. </span><br><p id=pv35:12.1><span class=root>Cūḷavaggo tatiyo. </span><br><p id=pv35:13.1><span class=root>Tassuddānaṁ </span><br><p id=pv35:14.1><span class=root>Abhijjamāno kuṇḍiyo, </span><br><p id=pv35:14.2><span class=root>rathakārī bhusena ca; </span><br><p id=pv35:14.3><span class=root>Kumāro gaṇikā ceva, </span><br><p id=pv35:14.4><span class=root>dve luddā piṭṭhipūjanā; </span><br><p id=pv35:14.5><span class=root>Vaggo tena pavuccatīti. </span><br></main><footer class="container footer"><small><a href=/about>Contact info</a></small></footer>