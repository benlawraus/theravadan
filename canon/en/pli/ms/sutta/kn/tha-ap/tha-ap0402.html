<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0401.html>Previous</a><a href=/canon/en/pli/ms/sutta/kn/tha-ap/tha-ap0403.html>Next</a></div><p><div class=verse-container id=tha-ap402:0.1><span>Therāpadāna </span></div><p><div class=verse-container id=tha-ap402:0.2><span>Pilindavacchavagga </span></div><p><div class=verse-container id=tha-ap402:0.3><span class=big-bold>Ajitattheraapadāna </span></div><p><div class=verse-container id=tha-ap402:1.1><span>“Padumuttaro nāma jino, </span></div><p><div class=verse-container id=tha-ap402:1.2><span>sabbadhammāna pāragū; </span></div><p><div class=verse-container id=tha-ap402:1.3><span>Ajjhogāhetvā himavantaṁ, </span></div><p><div class=verse-container id=tha-ap402:1.4><span>nisīdi lokanāyako. </span></div><p><div class=verse-container id=tha-ap402:2.1><span>Nāhaṁ addakkhiṁ sambuddhaṁ, </span></div><p><div class=verse-container id=tha-ap402:2.2><span>Napi saddaṁ suṇomahaṁ; </span></div><p><div class=verse-container id=tha-ap402:2.3><span>Mama bhakkhaṁ gavesanto, </span></div><p><div class=verse-container id=tha-ap402:2.4><span>Āhiṇḍāmi vane ahaṁ. </span></div><p><div class=verse-container id=tha-ap402:3.1><span>Tatthaddassāsiṁ sambuddhaṁ, </span></div><p><div class=verse-container id=tha-ap402:3.2><span>dvattiṁsavaralakkhaṇaṁ; </span></div><p><div class=verse-container id=tha-ap402:3.3><span>Disvāna vittimāpajjiṁ, </span></div><p><div class=verse-container id=tha-ap402:3.4><span>satto ko nāmayaṁ bhave. </span></div><p><div class=verse-container id=tha-ap402:4.1><span>Lakkhaṇāni viloketvā, </span></div><p><div class=verse-container id=tha-ap402:4.2><span>mama vijjaṁ anussariṁ; </span></div><p><div class=verse-container id=tha-ap402:4.3><span>Sutañhi metaṁ vuḍḍhānaṁ, </span></div><p><div class=verse-container id=tha-ap402:4.4><span>paṇḍitānaṁ subhāsitaṁ. </span></div><p><div class=verse-container id=tha-ap402:5.1><span>Tesaṁ yathā taṁ vacanaṁ, </span></div><p><div class=verse-container id=tha-ap402:5.2><span>ayaṁ buddho bhavissati; </span></div><p><div class=verse-container id=tha-ap402:5.3><span>Yannūnāhaṁ sakkareyyaṁ, </span></div><p><div class=verse-container id=tha-ap402:5.4><span>gatiṁ me sodhayissati. </span></div><p><div class=verse-container id=tha-ap402:6.1><span>Khippaṁ assamamāgantvā, </span></div><p><div class=verse-container id=tha-ap402:6.2><span>madhutelaṁ gahiṁ ahaṁ; </span></div><p><div class=verse-container id=tha-ap402:6.3><span>Kolambakaṁ gahetvāna, </span></div><p><div class=verse-container id=tha-ap402:6.4><span>upagacchiṁ vināyakaṁ. </span></div><p><div class=verse-container id=tha-ap402:7.1><span>Tidaṇḍake gahetvāna, </span></div><p><div class=verse-container id=tha-ap402:7.2><span>abbhokāse ṭhapesahaṁ; </span></div><p><div class=verse-container id=tha-ap402:7.3><span>Padīpaṁ pajjalitvāna, </span></div><p><div class=verse-container id=tha-ap402:7.4><span>aṭṭhakkhattuṁ avandahaṁ. </span></div><p><div class=verse-container id=tha-ap402:8.1><span>Sattarattindivaṁ buddho, </span></div><p><div class=verse-container id=tha-ap402:8.2><span>nisīdi purisuttamo; </span></div><p><div class=verse-container id=tha-ap402:8.3><span>Tato ratyā vivasāne, </span></div><p><div class=verse-container id=tha-ap402:8.4><span>vuṭṭhāsi lokanāyako. </span></div><p><div class=verse-container id=tha-ap402:9.1><span>Pasannacitto sumano, </span></div><p><div class=verse-container id=tha-ap402:9.2><span>sabbarattindivaṁ ahaṁ; </span></div><p><div class=verse-container id=tha-ap402:9.3><span>Dīpaṁ buddhassa pādāsiṁ, </span></div><p><div class=verse-container id=tha-ap402:9.4><span>pasanno sehi pāṇibhi. </span></div><p><div class=verse-container id=tha-ap402:10.1><span>Sabbe vanā gandhamayā, </span></div><p><div class=verse-container id=tha-ap402:10.2><span>Pabbate gandhamādane; </span></div><p><div class=verse-container id=tha-ap402:10.3><span>Buddhassa ānubhāvena, </span></div><p><div class=verse-container id=tha-ap402:10.4><span>Āgacchuṁ buddhasantikaṁ. </span></div><p><div class=verse-container id=tha-ap402:11.1><span>Ye keci pupphagandhāse, </span></div><p><div class=verse-container id=tha-ap402:11.2><span>pupphitā dharaṇīruhā; </span></div><p><div class=verse-container id=tha-ap402:11.3><span>Buddhassa ānubhāvena, </span></div><p><div class=verse-container id=tha-ap402:11.4><span>sabbe sannipatuṁ tadā. </span></div><p><div class=verse-container id=tha-ap402:12.1><span>Yāvatā himavantamhi, </span></div><p><div class=verse-container id=tha-ap402:12.2><span>nāgā ca garuḷā ubho; </span></div><p><div class=verse-container id=tha-ap402:12.3><span>Dhammañca sotukāmā te, </span></div><p><div class=verse-container id=tha-ap402:12.4><span>āgacchuṁ buddhasantikaṁ. </span></div><p><div class=verse-container id=tha-ap402:13.1><span>Devalo nāma samaṇo, </span></div><p><div class=verse-container id=tha-ap402:13.2><span>buddhassa aggasāvako; </span></div><p><div class=verse-container id=tha-ap402:13.3><span>Vasīsatasahassehi, </span></div><p><div class=verse-container id=tha-ap402:13.4><span>buddhasantikupāgami. </span></div><p><div class=verse-container id=tha-ap402:14.1><span>Padumuttaro lokavidū, </span></div><p><div class=verse-container id=tha-ap402:14.2><span>āhutīnaṁ paṭiggaho; </span></div><p><div class=verse-container id=tha-ap402:14.3><span>Bhikkhusaṅghe nisīditvā, </span></div><p><div class=verse-container id=tha-ap402:14.4><span>imā gāthā abhāsatha. </span></div><p><div class=verse-container id=tha-ap402:15.1><span>‘Yo me dīpaṁ padīpesi, </span></div><p><div class=verse-container id=tha-ap402:15.2><span>pasanno sehi pāṇibhi; </span></div><p><div class=verse-container id=tha-ap402:15.3><span>Tamahaṁ kittayissāmi, </span></div><p><div class=verse-container id=tha-ap402:15.4><span>suṇātha mama bhāsato. </span></div><p><div class=verse-container id=tha-ap402:16.1><span>Saṭṭhi kappasahassāni, </span></div><p><div class=verse-container id=tha-ap402:16.2><span>devaloke ramissati; </span></div><p><div class=verse-container id=tha-ap402:16.3><span>Sahassakkhattuṁ rājā ca, </span></div><p><div class=verse-container id=tha-ap402:16.4><span>cakkavattī bhavissati. </span></div><p><div class=verse-container id=tha-ap402:17.1><span>Soḷasamaṁ bhāṇavāraṁ. </span></div><p><div class=verse-container id=tha-ap402:18.1><span>Chattiṁsakkhattuṁ devindo, </span></div><p><div class=verse-container id=tha-ap402:18.2><span>devarajjaṁ karissati; </span></div><p><div class=verse-container id=tha-ap402:18.3><span>Pathaviyaṁ sattasataṁ, </span></div><p><div class=verse-container id=tha-ap402:18.4><span>vipulaṁ rajjaṁ karissati. </span></div><p><div class=verse-container id=tha-ap402:19.1><span>Padesarajjaṁ vipulaṁ, </span></div><p><div class=verse-container id=tha-ap402:19.2><span>gaṇanāto asaṅkhiyaṁ; </span></div><p><div class=verse-container id=tha-ap402:19.3><span>Iminā dīpadānena, </span></div><p><div class=verse-container id=tha-ap402:19.4><span>dibbacakkhu bhavissati. </span></div><p><div class=verse-container id=tha-ap402:20.1><span>Samantato aṭṭhakosaṁ, </span></div><p><div class=verse-container id=tha-ap402:20.2><span>passissati ayaṁ sadā; </span></div><p><div class=verse-container id=tha-ap402:20.3><span>Devalokā cavantassa, </span></div><p><div class=verse-container id=tha-ap402:20.4><span>nibbattantassa jantuno. </span></div><p><div class=verse-container id=tha-ap402:21.1><span>Divā vā yadi vā rattiṁ, </span></div><p><div class=verse-container id=tha-ap402:21.2><span>padīpaṁ dhārayissati; </span></div><p><div class=verse-container id=tha-ap402:21.3><span>Jāyamānassa sattassa, </span></div><p><div class=verse-container id=tha-ap402:21.4><span>puññakammasamaṅgino. </span></div><p><div class=verse-container id=tha-ap402:22.1><span>Yāvatā nagaraṁ āsi, </span></div><p><div class=verse-container id=tha-ap402:22.2><span>tāvatā jotayissati; </span></div><p><div class=verse-container id=tha-ap402:22.3><span>Upapajjati yaṁ yoniṁ, </span></div><p><div class=verse-container id=tha-ap402:22.4><span>devattaṁ atha mānusaṁ. </span></div><p><div class=verse-container id=tha-ap402:23.1><span>Asseva dīpadānassa, </span></div><p><div class=verse-container id=tha-ap402:23.2><span>aṭṭhadīpaphalena hi; </span></div><p><div class=verse-container id=tha-ap402:23.3><span>Na jayissantimaṁ jantū, </span></div><p><div class=verse-container id=tha-ap402:23.4><span>dīpadānassidaṁ phalaṁ. </span></div><p><div class=verse-container id=tha-ap402:24.1><span>Kappasatasahassamhi, </span></div><p><div class=verse-container id=tha-ap402:24.2><span>okkākakulasambhavo; </span></div><p><div class=verse-container id=tha-ap402:24.3><span>Gotamo nāma gottena, </span></div><p><div class=verse-container id=tha-ap402:24.4><span>satthā loke bhavissati. </span></div><p><div class=verse-container id=tha-ap402:25.1><span>Tassa dhammesu dāyādo, </span></div><p><div class=verse-container id=tha-ap402:25.2><span>oraso dhammanimmito; </span></div><p><div class=verse-container id=tha-ap402:25.3><span>Sabbāsave pariññāya, </span></div><p><div class=verse-container id=tha-ap402:25.4><span>nibbāyissatināsavo. </span></div><p><div class=verse-container id=tha-ap402:26.1><span>Tosayitvāna sambuddhaṁ, </span></div><p><div class=verse-container id=tha-ap402:26.2><span>gotamaṁ sakyapuṅgavaṁ; </span></div><p><div class=verse-container id=tha-ap402:26.3><span>Ajito nāma nāmena, </span></div><p><div class=verse-container id=tha-ap402:26.4><span>hessati satthu sāvako’. </span></div><p><div class=verse-container id=tha-ap402:27.1><span>Saṭṭhi kappasahassāni, </span></div><p><div class=verse-container id=tha-ap402:27.2><span>devaloke ramiṁ ahaṁ; </span></div><p><div class=verse-container id=tha-ap402:27.3><span>Tatrāpi me dīpasataṁ, </span></div><p><div class=verse-container id=tha-ap402:27.4><span>jotate niccakālikaṁ. </span></div><p><div class=verse-container id=tha-ap402:28.1><span>Devaloke manusse vā, </span></div><p><div class=verse-container id=tha-ap402:28.2><span>niddhāvanti pabhā mama; </span></div><p><div class=verse-container id=tha-ap402:28.3><span>Buddhaseṭṭhaṁ saritvāna, </span></div><p><div class=verse-container id=tha-ap402:28.4><span>bhiyyo hāsaṁ janesahaṁ. </span></div><p><div class=verse-container id=tha-ap402:29.1><span>Tusitāhaṁ cavitvāna, </span></div><p><div class=verse-container id=tha-ap402:29.2><span>okkamiṁ mātukucchiyaṁ; </span></div><p><div class=verse-container id=tha-ap402:29.3><span>Jāyamānassa santassa, </span></div><p><div class=verse-container id=tha-ap402:29.4><span>āloko vipulo ahu. </span></div><p><div class=verse-container id=tha-ap402:30.1><span>Agārā abhinikkhamma, </span></div><p><div class=verse-container id=tha-ap402:30.2><span>pabbajiṁ anagāriyaṁ; </span></div><p><div class=verse-container id=tha-ap402:30.3><span>Bāvariṁ upasaṅkamma, </span></div><p><div class=verse-container id=tha-ap402:30.4><span>sissattaṁ ajjhupāgamiṁ. </span></div><p><div class=verse-container id=tha-ap402:31.1><span>Himavante vasantohaṁ, </span></div><p><div class=verse-container id=tha-ap402:31.2><span>assosiṁ lokanāyakaṁ; </span></div><p><div class=verse-container id=tha-ap402:31.3><span>Uttamatthaṁ gavesanto, </span></div><p><div class=verse-container id=tha-ap402:31.4><span>upagacchiṁ vināyakaṁ. </span></div><p><div class=verse-container id=tha-ap402:32.1><span>Danto buddho dametāvī, </span></div><p><div class=verse-container id=tha-ap402:32.2><span>oghatiṇṇo nirūpadhi; </span></div><p><div class=verse-container id=tha-ap402:32.3><span>Nibbānaṁ kathayī buddho, </span></div><p><div class=verse-container id=tha-ap402:32.4><span>sabbadukkhappamocanaṁ. </span></div><p><div class=verse-container id=tha-ap402:33.1><span>Taṁ me āgamanaṁ siddhaṁ, </span></div><p><div class=verse-container id=tha-ap402:33.2><span>tositohaṁ mahāmuniṁ; </span></div><p><div class=verse-container id=tha-ap402:33.3><span>Tisso vijjā anuppattā, </span></div><p><div class=verse-container id=tha-ap402:33.4><span>kataṁ buddhassa sāsanaṁ. </span></div><p><div class=verse-container id=tha-ap402:34.1><span>Satasahassito kappe, </span></div><p><div class=verse-container id=tha-ap402:34.2><span>yaṁ dīpamadadiṁ tadā; </span></div><p><div class=verse-container id=tha-ap402:34.3><span>Duggatiṁ nābhijānāmi, </span></div><p><div class=verse-container id=tha-ap402:34.4><span>dīpadānassidaṁ phalaṁ. </span></div><p><div class=verse-container id=tha-ap402:35.1><span>Kilesā jhāpitā mayhaṁ, </span></div><p><div class=verse-container id=tha-ap402:35.2><span>…pe… </span></div><p><div class=verse-container id=tha-ap402:35.3><span>viharāmi anāsavo. </span></div><p><div class=verse-container id=tha-ap402:36.1><span>Svāgataṁ vata me āsi, </span></div><p><div class=verse-container id=tha-ap402:36.2><span>…pe… </span></div><p><div class=verse-container id=tha-ap402:36.3><span>kataṁ buddhassa sāsanaṁ. </span></div><p><div class=verse-container id=tha-ap402:37.1><span>Paṭisambhidā catasso, </span></div><p><div class=verse-container id=tha-ap402:37.2><span>…pe… </span></div><p><div class=verse-container id=tha-ap402:37.3><span>kataṁ buddhassa sāsanaṁ”. </span></div><p><div class=verse-container id=tha-ap402:38.1><span>Itthaṁ sudaṁ āyasmā ajito thero imā gāthāyo abhāsitthāti. </span></div><p><div class=verse-container id=tha-ap402:39.1><span>Ajitattherassāpadānaṁ dasamaṁ. </span></div><p><div class=verse-container id=tha-ap402:39.2><span>Pilindavacchavaggo cattālīsamo. </span></div><p><div class=verse-container id=tha-ap402:40.1><span>Tassuddānaṁ </span></div><p><div class=verse-container id=tha-ap402:41.1><span>Pilindavaccho selo ca, </span></div><p><div class=verse-container id=tha-ap402:41.2><span>sabbakittī madhundado; </span></div><p><div class=verse-container id=tha-ap402:41.3><span>Kūṭāgārī bākulo ca, </span></div><p><div class=verse-container id=tha-ap402:41.4><span>giri saḷalasavhayo. </span></div><p><div class=verse-container id=tha-ap402:42.1><span>Sabbado ajito ceva, </span></div><p><div class=verse-container id=tha-ap402:42.2><span>gāthāyo gaṇitā iha; </span></div><p><div class=verse-container id=tha-ap402:42.3><span>Satāni pañca gāthānaṁ, </span></div><p><div class=verse-container id=tha-ap402:42.4><span>vīsati ca taduttarīti. </span></div><p><div class=verse-container id=tha-ap402:43.1><span>Atha vagguddānaṁ </span></div><p><div class=verse-container id=tha-ap402:44.1><span>Padumārakkhado ceva, </span></div><p><div class=verse-container id=tha-ap402:44.2><span>umā gandhodakena ca; </span></div><p><div class=verse-container id=tha-ap402:44.3><span>Ekapadma saddasaññī, </span></div><p><div class=verse-container id=tha-ap402:44.4><span>mandāraṁ bodhivandako. </span></div><p><div class=verse-container id=tha-ap402:45.1><span>Avaṭañca pilindi ca, </span></div><p><div class=verse-container id=tha-ap402:45.2><span>gāthāyo gaṇitā iha; </span></div><p><div class=verse-container id=tha-ap402:45.3><span>Catusattati gāthāyo, </span></div><p><div class=verse-container id=tha-ap402:45.4><span>ekādasa satāni ca. </span></div><p><div class=verse-container id=tha-ap402:46.1><span>Padumavaggadasakaṁ. </span></div><p><div class=verse-container id=tha-ap402:47.1><span>Catutthasatakaṁ samattaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0401.html>Previous</a><a href=/canon/en/pli/ms/sutta/kn/tha-ap/tha-ap0403.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>