<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0051.html>Previous</a><a href=/canon/en/pli/ms/sutta/kn/tha-ap/tha-ap0053.html>Next</a></div><p id=tha-ap52:0.1><span class=root>Therāpadāna </span><br><p id=tha-ap52:0.2><span class=root>Upālivagga </span><br><p id=tha-ap52:0.3><span class="root big-bold">Cundattheraapadāna </span><br><p id=tha-ap52:1.1><span class=root>“Siddhatthassa bhagavato, </span><br><p id=tha-ap52:1.2><span class=root>lokajeṭṭhassa tādino; </span><br><p id=tha-ap52:1.3><span class=root>Agghiyaṁ kārayitvāna, </span><br><p id=tha-ap52:1.4><span class=root>jātipupphehi chādayiṁ. </span><br><p id=tha-ap52:2.1><span class=root>Niṭṭhāpetvāna taṁ pupphaṁ, </span><br><p id=tha-ap52:2.2><span class=root>buddhassa upanāmayiṁ; </span><br><p id=tha-ap52:2.3><span class=root>Pupphāvasesaṁ paggayha, </span><br><p id=tha-ap52:2.4><span class=root>buddhassa abhiropayiṁ. </span><br><p id=tha-ap52:3.1><span class=root>Kañcanagghiyasaṅkāsaṁ, </span><br><p id=tha-ap52:3.2><span class=root>buddhaṁ lokagganāyakaṁ; </span><br><p id=tha-ap52:3.3><span class=root>Pasannacitto sumano, </span><br><p id=tha-ap52:3.4><span class=root>pupphagghiyamupānayiṁ. </span><br><p id=tha-ap52:4.1><span class=root>Vitiṇṇakaṅkho sambuddho, </span><br><p id=tha-ap52:4.2><span class=root>tiṇṇoghehi purakkhato; </span><br><p id=tha-ap52:4.3><span class=root>Bhikkhusaṅghe nisīditvā, </span><br><p id=tha-ap52:4.4><span class=root>imā gāthā abhāsatha. </span><br><p id=tha-ap52:5.1><span class=root>‘Dibbagandhaṁ pavāyantaṁ, </span><br><p id=tha-ap52:5.2><span class=root>yo me pupphagghiyaṁ adā; </span><br><p id=tha-ap52:5.3><span class=root>Tamahaṁ kittayissāmi, </span><br><p id=tha-ap52:5.4><span class=root>suṇātha mama bhāsato. </span><br><p id=tha-ap52:6.1><span class=root>Ito cuto ayaṁ poso, </span><br><p id=tha-ap52:6.2><span class=root>devasaṅghapurakkhato; </span><br><p id=tha-ap52:6.3><span class=root>Jātipupphehi parikiṇṇo, </span><br><p id=tha-ap52:6.4><span class=root>devalokaṁ gamissati. </span><br><p id=tha-ap52:7.1><span class=root>Ubbiddhaṁ bhavanaṁ tassa, </span><br><p id=tha-ap52:7.2><span class=root>Sovaṇṇañca maṇīmayaṁ; </span><br><p id=tha-ap52:7.3><span class=root>Byamhaṁ pātubhavissati, </span><br><p id=tha-ap52:7.4><span class=root>Puññakammappabhāvitaṁ. </span><br><p id=tha-ap52:8.1><span class=root>Catusattatikkhattuṁ so, </span><br><p id=tha-ap52:8.2><span class=root>devarajjaṁ karissati; </span><br><p id=tha-ap52:8.3><span class=root>Anubhossati sampattiṁ, </span><br><p id=tha-ap52:8.4><span class=root>accharāhi purakkhato. </span><br><p id=tha-ap52:9.1><span class=root>Pathabyā rajjaṁ tisataṁ, </span><br><p id=tha-ap52:9.2><span class=root>vasudhaṁ āvasissati; </span><br><p id=tha-ap52:9.3><span class=root>Pañcasattatikkhattuñca, </span><br><p id=tha-ap52:9.4><span class=root>cakkavattī bhavissati. </span><br><p id=tha-ap52:10.1><span class=root>Dujjayo nāma nāmena, </span><br><p id=tha-ap52:10.2><span class=root>hessati manujādhipo; </span><br><p id=tha-ap52:10.3><span class=root>Anubhotvāna taṁ puññaṁ, </span><br><p id=tha-ap52:10.4><span class=root>sakakammaṁ apassito. </span><br><p id=tha-ap52:11.1><span class=root>Vinipātaṁ agantvāna, </span><br><p id=tha-ap52:11.2><span class=root>manussattaṁ gamissati; </span><br><p id=tha-ap52:11.3><span class=root>Hiraññaṁ tassa nicitaṁ, </span><br><p id=tha-ap52:11.4><span class=root>koṭisatamanappakaṁ. </span><br><p id=tha-ap52:12.1><span class=root>Nibbattissati yonimhi, </span><br><p id=tha-ap52:12.2><span class=root>brāhmaṇe so bhavissati; </span><br><p id=tha-ap52:12.3><span class=root>Vaṅgantassa suto dhīmā, </span><br><p id=tha-ap52:12.4><span class=root>sāriyā oraso piyo. </span><br><p id=tha-ap52:13.1><span class=root>So ca pacchā pabbajitvā, </span><br><p id=tha-ap52:13.2><span class=root>aṅgīrasassa sāsane; </span><br><p id=tha-ap52:13.3><span class=root>Cūḷacundoti nāmena, </span><br><p id=tha-ap52:13.4><span class=root>hessati satthu sāvako. </span><br><p id=tha-ap52:14.1><span class=root>Sāmaṇerova so santo, </span><br><p id=tha-ap52:14.2><span class=root>khīṇāsavo bhavissati; </span><br><p id=tha-ap52:14.3><span class=root>Sabbāsave pariññāya, </span><br><p id=tha-ap52:14.4><span class=root>nibbāyissatināsavo’. </span><br><p id=tha-ap52:15.1><span class=root>Upaṭṭhahiṁ mahāvīraṁ, </span><br><p id=tha-ap52:15.2><span class=root>aññe ca pesale bahū; </span><br><p id=tha-ap52:15.3><span class=root>Bhātaraṁ me cupaṭṭhāsiṁ, </span><br><p id=tha-ap52:15.4><span class=root>uttamatthassa pattiyā. </span><br><p id=tha-ap52:16.1><span class=root>Bhātaraṁ me upaṭṭhitvā, </span><br><p id=tha-ap52:16.2><span class=root>dhātuṁ pattamhi ohiya; </span><br><p id=tha-ap52:16.3><span class=root>Sambuddhaṁ upanāmesiṁ, </span><br><p id=tha-ap52:16.4><span class=root>lokajeṭṭhaṁ narāsabhaṁ. </span><br><p id=tha-ap52:17.1><span class=root>Ubho hatthehi paggayha, </span><br><p id=tha-ap52:17.2><span class=root>buddho loke sadevake; </span><br><p id=tha-ap52:17.3><span class=root>Sandassayanto taṁ dhātuṁ, </span><br><p id=tha-ap52:17.4><span class=root>kittayi aggasāvakaṁ. </span><br><p id=tha-ap52:18.1><span class=root>Cittañca suvimuttaṁ me, </span><br><p id=tha-ap52:18.2><span class=root>saddhā mayhaṁ patiṭṭhitā; </span><br><p id=tha-ap52:18.3><span class=root>Sabbāsave pariññāya, </span><br><p id=tha-ap52:18.4><span class=root>viharāmi anāsavo. </span><br><p id=tha-ap52:19.1><span class=root>Paṭisambhidānuppattā, </span><br><p id=tha-ap52:19.2><span class=root>Vimokkhāpi ca phassitā; </span><br><p id=tha-ap52:19.3><span class=root>Chaḷabhiññā sacchikatā, </span><br><p id=tha-ap52:19.4><span class=root>Kataṁ buddhassa sāsanaṁ”. </span><br><p id=tha-ap52:20.1><span class=root>Itthaṁ sudaṁ āyasmā cundo thero imā gāthāyo abhāsitthāti. </span><br><p id=tha-ap52:21.1><span class=root>Cundattherassāpadānaṁ dasamaṁ. </span><br><p id=tha-ap52:22.1><span class=root>Upālivaggo pañcamo. </span><br><p id=tha-ap52:23.1><span class=root>Tassuddānaṁ </span><br><p id=tha-ap52:24.1><span class=root>Upāli soṇo bhaddiyo, </span><br><p id=tha-ap52:24.2><span class=root>sanniṭṭhāpakahatthiyo; </span><br><p id=tha-ap52:24.3><span class=root>Chadanaṁ seyyacaṅkamaṁ, </span><br><p id=tha-ap52:24.4><span class=root>subhaddo cundasavhayo; </span><br><p id=tha-ap52:24.5><span class=root>Gāthāsataṁ satālīsaṁ, </span><br><p id=tha-ap52:24.6><span class=root>catasso ca taduttari. </span><br></main><footer class="container footer"><small><a href=/about>Contact info</a></small></footer>