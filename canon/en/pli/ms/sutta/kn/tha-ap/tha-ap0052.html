<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0051.html>Previous</a><a href=/canon/en/pli/ms/sutta/kn/tha-ap/tha-ap0053.html>Next</a></div><p><div class=verse-container id=tha-ap52:0.1><span>Therāpadāna </span></div><p><div class=verse-container id=tha-ap52:0.2><span>Upālivagga </span></div><p><div class=verse-container id=tha-ap52:0.3><span class=big-bold>Cundattheraapadāna </span></div><p><div class=verse-container id=tha-ap52:1.1><span>“Siddhatthassa bhagavato, </span></div><p><div class=verse-container id=tha-ap52:1.2><span>lokajeṭṭhassa tādino; </span></div><p><div class=verse-container id=tha-ap52:1.3><span>Agghiyaṁ kārayitvāna, </span></div><p><div class=verse-container id=tha-ap52:1.4><span>jātipupphehi chādayiṁ. </span></div><p><div class=verse-container id=tha-ap52:2.1><span>Niṭṭhāpetvāna taṁ pupphaṁ, </span></div><p><div class=verse-container id=tha-ap52:2.2><span>buddhassa upanāmayiṁ; </span></div><p><div class=verse-container id=tha-ap52:2.3><span>Pupphāvasesaṁ paggayha, </span></div><p><div class=verse-container id=tha-ap52:2.4><span>buddhassa abhiropayiṁ. </span></div><p><div class=verse-container id=tha-ap52:3.1><span>Kañcanagghiyasaṅkāsaṁ, </span></div><p><div class=verse-container id=tha-ap52:3.2><span>buddhaṁ lokagganāyakaṁ; </span></div><p><div class=verse-container id=tha-ap52:3.3><span>Pasannacitto sumano, </span></div><p><div class=verse-container id=tha-ap52:3.4><span>pupphagghiyamupānayiṁ. </span></div><p><div class=verse-container id=tha-ap52:4.1><span>Vitiṇṇakaṅkho sambuddho, </span></div><p><div class=verse-container id=tha-ap52:4.2><span>tiṇṇoghehi purakkhato; </span></div><p><div class=verse-container id=tha-ap52:4.3><span>Bhikkhusaṅghe nisīditvā, </span></div><p><div class=verse-container id=tha-ap52:4.4><span>imā gāthā abhāsatha. </span></div><p><div class=verse-container id=tha-ap52:5.1><span>‘Dibbagandhaṁ pavāyantaṁ, </span></div><p><div class=verse-container id=tha-ap52:5.2><span>yo me pupphagghiyaṁ adā; </span></div><p><div class=verse-container id=tha-ap52:5.3><span>Tamahaṁ kittayissāmi, </span></div><p><div class=verse-container id=tha-ap52:5.4><span>suṇātha mama bhāsato. </span></div><p><div class=verse-container id=tha-ap52:6.1><span>Ito cuto ayaṁ poso, </span></div><p><div class=verse-container id=tha-ap52:6.2><span>devasaṅghapurakkhato; </span></div><p><div class=verse-container id=tha-ap52:6.3><span>Jātipupphehi parikiṇṇo, </span></div><p><div class=verse-container id=tha-ap52:6.4><span>devalokaṁ gamissati. </span></div><p><div class=verse-container id=tha-ap52:7.1><span>Ubbiddhaṁ bhavanaṁ tassa, </span></div><p><div class=verse-container id=tha-ap52:7.2><span>Sovaṇṇañca maṇīmayaṁ; </span></div><p><div class=verse-container id=tha-ap52:7.3><span>Byamhaṁ pātubhavissati, </span></div><p><div class=verse-container id=tha-ap52:7.4><span>Puññakammappabhāvitaṁ. </span></div><p><div class=verse-container id=tha-ap52:8.1><span>Catusattatikkhattuṁ so, </span></div><p><div class=verse-container id=tha-ap52:8.2><span>devarajjaṁ karissati; </span></div><p><div class=verse-container id=tha-ap52:8.3><span>Anubhossati sampattiṁ, </span></div><p><div class=verse-container id=tha-ap52:8.4><span>accharāhi purakkhato. </span></div><p><div class=verse-container id=tha-ap52:9.1><span>Pathabyā rajjaṁ tisataṁ, </span></div><p><div class=verse-container id=tha-ap52:9.2><span>vasudhaṁ āvasissati; </span></div><p><div class=verse-container id=tha-ap52:9.3><span>Pañcasattatikkhattuñca, </span></div><p><div class=verse-container id=tha-ap52:9.4><span>cakkavattī bhavissati. </span></div><p><div class=verse-container id=tha-ap52:10.1><span>Dujjayo nāma nāmena, </span></div><p><div class=verse-container id=tha-ap52:10.2><span>hessati manujādhipo; </span></div><p><div class=verse-container id=tha-ap52:10.3><span>Anubhotvāna taṁ puññaṁ, </span></div><p><div class=verse-container id=tha-ap52:10.4><span>sakakammaṁ apassito. </span></div><p><div class=verse-container id=tha-ap52:11.1><span>Vinipātaṁ agantvāna, </span></div><p><div class=verse-container id=tha-ap52:11.2><span>manussattaṁ gamissati; </span></div><p><div class=verse-container id=tha-ap52:11.3><span>Hiraññaṁ tassa nicitaṁ, </span></div><p><div class=verse-container id=tha-ap52:11.4><span>koṭisatamanappakaṁ. </span></div><p><div class=verse-container id=tha-ap52:12.1><span>Nibbattissati yonimhi, </span></div><p><div class=verse-container id=tha-ap52:12.2><span>brāhmaṇe so bhavissati; </span></div><p><div class=verse-container id=tha-ap52:12.3><span>Vaṅgantassa suto dhīmā, </span></div><p><div class=verse-container id=tha-ap52:12.4><span>sāriyā oraso piyo. </span></div><p><div class=verse-container id=tha-ap52:13.1><span>So ca pacchā pabbajitvā, </span></div><p><div class=verse-container id=tha-ap52:13.2><span>aṅgīrasassa sāsane; </span></div><p><div class=verse-container id=tha-ap52:13.3><span>Cūḷacundoti nāmena, </span></div><p><div class=verse-container id=tha-ap52:13.4><span>hessati satthu sāvako. </span></div><p><div class=verse-container id=tha-ap52:14.1><span>Sāmaṇerova so santo, </span></div><p><div class=verse-container id=tha-ap52:14.2><span>khīṇāsavo bhavissati; </span></div><p><div class=verse-container id=tha-ap52:14.3><span>Sabbāsave pariññāya, </span></div><p><div class=verse-container id=tha-ap52:14.4><span>nibbāyissatināsavo’. </span></div><p><div class=verse-container id=tha-ap52:15.1><span>Upaṭṭhahiṁ mahāvīraṁ, </span></div><p><div class=verse-container id=tha-ap52:15.2><span>aññe ca pesale bahū; </span></div><p><div class=verse-container id=tha-ap52:15.3><span>Bhātaraṁ me cupaṭṭhāsiṁ, </span></div><p><div class=verse-container id=tha-ap52:15.4><span>uttamatthassa pattiyā. </span></div><p><div class=verse-container id=tha-ap52:16.1><span>Bhātaraṁ me upaṭṭhitvā, </span></div><p><div class=verse-container id=tha-ap52:16.2><span>dhātuṁ pattamhi ohiya; </span></div><p><div class=verse-container id=tha-ap52:16.3><span>Sambuddhaṁ upanāmesiṁ, </span></div><p><div class=verse-container id=tha-ap52:16.4><span>lokajeṭṭhaṁ narāsabhaṁ. </span></div><p><div class=verse-container id=tha-ap52:17.1><span>Ubho hatthehi paggayha, </span></div><p><div class=verse-container id=tha-ap52:17.2><span>buddho loke sadevake; </span></div><p><div class=verse-container id=tha-ap52:17.3><span>Sandassayanto taṁ dhātuṁ, </span></div><p><div class=verse-container id=tha-ap52:17.4><span>kittayi aggasāvakaṁ. </span></div><p><div class=verse-container id=tha-ap52:18.1><span>Cittañca suvimuttaṁ me, </span></div><p><div class=verse-container id=tha-ap52:18.2><span>saddhā mayhaṁ patiṭṭhitā; </span></div><p><div class=verse-container id=tha-ap52:18.3><span>Sabbāsave pariññāya, </span></div><p><div class=verse-container id=tha-ap52:18.4><span>viharāmi anāsavo. </span></div><p><div class=verse-container id=tha-ap52:19.1><span>Paṭisambhidānuppattā, </span></div><p><div class=verse-container id=tha-ap52:19.2><span>Vimokkhāpi ca phassitā; </span></div><p><div class=verse-container id=tha-ap52:19.3><span>Chaḷabhiññā sacchikatā, </span></div><p><div class=verse-container id=tha-ap52:19.4><span>Kataṁ buddhassa sāsanaṁ”. </span></div><p><div class=verse-container id=tha-ap52:20.1><span>Itthaṁ sudaṁ āyasmā cundo thero imā gāthāyo abhāsitthāti. </span></div><p><div class=verse-container id=tha-ap52:21.1><span>Cundattherassāpadānaṁ dasamaṁ. </span></div><p><div class=verse-container id=tha-ap52:22.1><span>Upālivaggo pañcamo. </span></div><p><div class=verse-container id=tha-ap52:23.1><span>Tassuddānaṁ </span></div><p><div class=verse-container id=tha-ap52:24.1><span>Upāli soṇo bhaddiyo, </span></div><p><div class=verse-container id=tha-ap52:24.2><span>sanniṭṭhāpakahatthiyo; </span></div><p><div class=verse-container id=tha-ap52:24.3><span>Chadanaṁ seyyacaṅkamaṁ, </span></div><p><div class=verse-container id=tha-ap52:24.4><span>subhaddo cundasavhayo; </span></div><p><div class=verse-container id=tha-ap52:24.5><span>Gāthāsataṁ satālīsaṁ, </span></div><p><div class=verse-container id=tha-ap52:24.6><span>catasso ca taduttari. </span></div><div class=flex-between><a href=/canon/en/pli/ms/sutta/kn/tha-ap/tha-ap0051.html>Previous</a><a href=/canon/en/pli/ms/sutta/kn/tha-ap/tha-ap0053.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>