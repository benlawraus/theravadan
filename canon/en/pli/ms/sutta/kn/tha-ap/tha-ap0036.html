<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0035.html>Previous</a><a href=/canon/en/pli/ms/sutta/kn/tha-ap/tha-ap0037.html>Next</a></div><p id=tha-ap36:0.1><span class=root>Therāpadāna </span><br><p id=tha-ap36:0.2><span class=root>Kuṇḍadhānavagga </span><br><p id=tha-ap36:0.3><span class="root big-bold">Kāḷudāyittheraapadāna </span><br><p id=tha-ap36:1.1><span class=root>“Padumuttarabuddhassa, </span><br><p id=tha-ap36:1.2><span class=root>lokajeṭṭhassa tādino; </span><br><p id=tha-ap36:1.3><span class=root>Addhānaṁ paṭipannassa, </span><br><p id=tha-ap36:1.4><span class=root>carato cārikaṁ tadā. </span><br><p id=tha-ap36:2.1><span class=root>Suphullaṁ padumaṁ gayha, </span><br><p id=tha-ap36:2.2><span class=root>uppalaṁ mallikañcahaṁ; </span><br><p id=tha-ap36:2.3><span class=root>Paramannaṁ gahetvāna, </span><br><p id=tha-ap36:2.4><span class=root>adāsiṁ satthuno ahaṁ. </span><br><p id=tha-ap36:3.1><span class=root>Paribhuñji mahāvīro, </span><br><p id=tha-ap36:3.2><span class=root>paramannaṁ subhojanaṁ; </span><br><p id=tha-ap36:3.3><span class=root>Tañca pupphaṁ gahetvāna, </span><br><p id=tha-ap36:3.4><span class=root>janassa sampadassayi. </span><br><p id=tha-ap36:4.1><span class=root>Iṭṭhaṁ kantaṁ piyaṁ loke, </span><br><p id=tha-ap36:4.2><span class=root>jalajaṁ pupphamuttamaṁ; </span><br><p id=tha-ap36:4.3><span class=root>Sudukkaraṁ kataṁ tena, </span><br><p id=tha-ap36:4.4><span class=root>yo me pupphaṁ adāsidaṁ. </span><br><p id=tha-ap36:5.1><span class=root>Yo pupphamabhiropesi, </span><br><p id=tha-ap36:5.2><span class=root>paramannañcadāsi me; </span><br><p id=tha-ap36:5.3><span class=root>Tamahaṁ kittayissāmi, </span><br><p id=tha-ap36:5.4><span class=root>suṇātha mama bhāsato. </span><br><p id=tha-ap36:6.1><span class=root>‘Dasa aṭṭha cakkhattuṁ so, </span><br><p id=tha-ap36:6.2><span class=root>devarajjaṁ karissati; </span><br><p id=tha-ap36:6.3><span class=root>Uppalaṁ padumañcāpi, </span><br><p id=tha-ap36:6.4><span class=root>mallikañca taduttari. </span><br><p id=tha-ap36:7.1><span class=root>Assa puññavipākena, </span><br><p id=tha-ap36:7.2><span class=root>dibbagandhasamāyutaṁ; </span><br><p id=tha-ap36:7.3><span class=root>Ākāse chadanaṁ katvā, </span><br><p id=tha-ap36:7.4><span class=root>dhārayissati tāvade. </span><br><p id=tha-ap36:8.1><span class=root>Pañcavīsatikkhattuñca, </span><br><p id=tha-ap36:8.2><span class=root>cakkavattī bhavissati; </span><br><p id=tha-ap36:8.3><span class=root>Pathabyā rajjaṁ pañcasataṁ, </span><br><p id=tha-ap36:8.4><span class=root>vasudhaṁ āvasissati. </span><br><p id=tha-ap36:9.1><span class=root>Kappasatasahassamhi, </span><br><p id=tha-ap36:9.2><span class=root>okkākakulasambhavo; </span><br><p id=tha-ap36:9.3><span class=root>Gotamo nāma gottena, </span><br><p id=tha-ap36:9.4><span class=root>satthā loke bhavissati. </span><br><p id=tha-ap36:10.1><span class=root>Sakakammābhiraddho so, </span><br><p id=tha-ap36:10.2><span class=root>sukkamūlena codito; </span><br><p id=tha-ap36:10.3><span class=root>Sakyānaṁ nandijanano, </span><br><p id=tha-ap36:10.4><span class=root>ñātibandhu bhavissati. </span><br><p id=tha-ap36:11.1><span class=root>So pacchā pabbajitvāna, </span><br><p id=tha-ap36:11.2><span class=root>sukkamūlena codito; </span><br><p id=tha-ap36:11.3><span class=root>Sabbāsave pariññāya, </span><br><p id=tha-ap36:11.4><span class=root>nibbāyissatināsavo. </span><br><p id=tha-ap36:12.1><span class=root>Paṭisambhidamanuppattaṁ, </span><br><p id=tha-ap36:12.2><span class=root>katakiccamanāsavaṁ; </span><br><p id=tha-ap36:12.3><span class=root>Gotamo lokabandhu taṁ, </span><br><p id=tha-ap36:12.4><span class=root>etadagge ṭhapessati. </span><br><p id=tha-ap36:13.1><span class=root>Padhānapahitatto so, </span><br><p id=tha-ap36:13.2><span class=root>upasanto nirūpadhi; </span><br><p id=tha-ap36:13.3><span class=root>Udāyī nāma nāmena, </span><br><p id=tha-ap36:13.4><span class=root>hessati satthu sāvako’. </span><br><p id=tha-ap36:14.1><span class=root>Rāgo doso ca moho ca, </span><br><p id=tha-ap36:14.2><span class=root>māno makkho ca dhaṁsito; </span><br><p id=tha-ap36:14.3><span class=root>Sabbāsave pariññāya, </span><br><p id=tha-ap36:14.4><span class=root>viharāmi anāsavo. </span><br><p id=tha-ap36:15.1><span class=root>Tosayiñcāpi sambuddhaṁ, </span><br><p id=tha-ap36:15.2><span class=root>ātāpī nipako ahaṁ; </span><br><p id=tha-ap36:15.3><span class=root>Pasādito ca sambuddho, </span><br><p id=tha-ap36:15.4><span class=root>etadagge ṭhapesi maṁ. </span><br><p id=tha-ap36:16.1><span class=root>Paṭisambhidā catasso, </span><br><p id=tha-ap36:16.2><span class=root>…pe… </span><br><p id=tha-ap36:16.3><span class=root>kataṁ buddhassa sāsanaṁ”. </span><br><p id=tha-ap36:17.1><span class=root>Itthaṁ sudaṁ āyasmā kāḷudāyī thero imā gāthāyo abhāsitthāti. </span><br><p id=tha-ap36:18.1><span class=root>Kāḷudāyittherassāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>