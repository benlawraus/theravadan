<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0396.html>Previous</a><a href=/canon/en/pli/ms/sutta/kn/tha-ap/tha-ap0398.html>Next</a></div><p id=tha-ap397:0.1><span class=root>Therāpadāna </span><br><p id=tha-ap397:0.2><span class=root>Pilindavacchavagga </span><br><p id=tha-ap397:0.3><span class="root big-bold">5 Padumakūṭāgāriyattheraapadāna </span><br><p id=tha-ap397:1.1><span class=root>“Piyadassī nāma bhagavā, </span><br><p id=tha-ap397:1.2><span class=root>sayambhū lokanāyako; </span><br><p id=tha-ap397:1.3><span class=root>Vivekakāmo sambuddho, </span><br><p id=tha-ap397:1.4><span class=root>samādhikusalo muni. </span><br><p id=tha-ap397:2.1><span class=root>Vanasaṇḍaṁ samogayha, </span><br><p id=tha-ap397:2.2><span class=root>piyadassī mahāmuni; </span><br><p id=tha-ap397:2.3><span class=root>Paṁsukūlaṁ pattharitvā, </span><br><p id=tha-ap397:2.4><span class=root>nisīdi purisuttamo. </span><br><p id=tha-ap397:3.1><span class=root>Migaluddo pure āsiṁ, </span><br><p id=tha-ap397:3.2><span class=root>araññe kānane ahaṁ; </span><br><p id=tha-ap397:3.3><span class=root>Pasadaṁ migamesanto, </span><br><p id=tha-ap397:3.4><span class=root>āhiṇḍāmi ahaṁ tadā. </span><br><p id=tha-ap397:4.1><span class=root>Tatthaddasāsiṁ sambuddhaṁ, </span><br><p id=tha-ap397:4.2><span class=root>oghatiṇṇamanāsavaṁ; </span><br><p id=tha-ap397:4.3><span class=root>Pupphitaṁ sālarājaṁva, </span><br><p id=tha-ap397:4.4><span class=root>sataraṁsiṁva uggataṁ. </span><br><p id=tha-ap397:5.1><span class=root>Disvānahaṁ devadevaṁ, </span><br><p id=tha-ap397:5.2><span class=root>piyadassiṁ mahāyasaṁ; </span><br><p id=tha-ap397:5.3><span class=root>Jātassaraṁ samogayha, </span><br><p id=tha-ap397:5.4><span class=root>padumaṁ āhariṁ tadā. </span><br><p id=tha-ap397:6.1><span class=root>Āharitvāna padumaṁ, </span><br><p id=tha-ap397:6.2><span class=root>satapattaṁ manoramaṁ; </span><br><p id=tha-ap397:6.3><span class=root>Kūṭāgāraṁ karitvāna, </span><br><p id=tha-ap397:6.4><span class=root>chādayiṁ padumenahaṁ. </span><br><p id=tha-ap397:7.1><span class=root>Anukampako kāruṇiko, </span><br><p id=tha-ap397:7.2><span class=root>piyadassī mahāmuni; </span><br><p id=tha-ap397:7.3><span class=root>Sattarattindivaṁ buddho, </span><br><p id=tha-ap397:7.4><span class=root>kūṭāgāre vasī jino. </span><br><p id=tha-ap397:8.1><span class=root>Purāṇaṁ chaḍḍayitvāna, </span><br><p id=tha-ap397:8.2><span class=root>navena chādayiṁ ahaṁ; </span><br><p id=tha-ap397:8.3><span class=root>Añjaliṁ paggahetvāna, </span><br><p id=tha-ap397:8.4><span class=root>aṭṭhāsiṁ tāvade ahaṁ. </span><br><p id=tha-ap397:9.1><span class=root>Vuṭṭhahitvā samādhimhā, </span><br><p id=tha-ap397:9.2><span class=root>piyadassī mahāmuni; </span><br><p id=tha-ap397:9.3><span class=root>Disaṁ anuvilokento, </span><br><p id=tha-ap397:9.4><span class=root>nisīdi lokanāyako. </span><br><p id=tha-ap397:10.1><span class=root>Tadā sudassano nāma, </span><br><p id=tha-ap397:10.2><span class=root>upaṭṭhāko mahiddhiko; </span><br><p id=tha-ap397:10.3><span class=root>Cittamaññāya buddhassa, </span><br><p id=tha-ap397:10.4><span class=root>piyadassissa satthuno. </span><br><p id=tha-ap397:11.1><span class=root>Asītiyā sahassehi, </span><br><p id=tha-ap397:11.2><span class=root>bhikkhūhi parivārito; </span><br><p id=tha-ap397:11.3><span class=root>Vanante sukhamāsīnaṁ, </span><br><p id=tha-ap397:11.4><span class=root>upesi lokanāyakaṁ. </span><br><p id=tha-ap397:12.1><span class=root>Yāvatā vanasaṇḍamhi, </span><br><p id=tha-ap397:12.2><span class=root>adhivatthā ca devatā; </span><br><p id=tha-ap397:12.3><span class=root>Buddhassa cittamaññāya, </span><br><p id=tha-ap397:12.4><span class=root>sabbe sannipatuṁ tadā. </span><br><p id=tha-ap397:13.1><span class=root>Samāgatesu yakkhesu, </span><br><p id=tha-ap397:13.2><span class=root>kumbhaṇḍe saharakkhase; </span><br><p id=tha-ap397:13.3><span class=root>Bhikkhusaṅghe ca sampatte, </span><br><p id=tha-ap397:13.4><span class=root>gāthā pabyāharī jino. </span><br><p id=tha-ap397:14.1><span class=root>‘Yo maṁ sattāhaṁ pūjesi, </span><br><p id=tha-ap397:14.2><span class=root>āvāsañca akāsi me; </span><br><p id=tha-ap397:14.3><span class=root>Tamahaṁ kittayissāmi, </span><br><p id=tha-ap397:14.4><span class=root>suṇātha mama bhāsato. </span><br><p id=tha-ap397:15.1><span class=root>Sududdasaṁ sunipuṇaṁ, </span><br><p id=tha-ap397:15.2><span class=root>gambhīraṁ suppakāsitaṁ; </span><br><p id=tha-ap397:15.3><span class=root>Ñāṇena kittayissāmi, </span><br><p id=tha-ap397:15.4><span class=root>suṇātha mama bhāsato. </span><br><p id=tha-ap397:16.1><span class=root>Catuddasāni kappāni, </span><br><p id=tha-ap397:16.2><span class=root>devarajjaṁ karissati; </span><br><p id=tha-ap397:16.3><span class=root>Kūṭāgāraṁ mahantassa, </span><br><p id=tha-ap397:16.4><span class=root>padmapupphehi chāditaṁ. </span><br><p id=tha-ap397:17.1><span class=root>Ākāse dhārayissati, </span><br><p id=tha-ap397:17.2><span class=root>Pupphakammassidaṁ phalaṁ; </span><br><p id=tha-ap397:17.3><span class=root>Catubbīse kappasate, </span><br><p id=tha-ap397:17.4><span class=root>Vokiṇṇaṁ saṁsarissati. </span><br><p id=tha-ap397:18.1><span class=root>Tattha pupphamayaṁ byamhaṁ, </span><br><p id=tha-ap397:18.2><span class=root>Ākāse dhārayissati; </span><br><p id=tha-ap397:18.3><span class=root>Yathā padumapattamhi, </span><br><p id=tha-ap397:18.4><span class=root>Toyaṁ na upalimpati. </span><br><p id=tha-ap397:19.1><span class=root>Tathevīmassa ñāṇamhi, </span><br><p id=tha-ap397:19.2><span class=root>kilesā nopalimpare; </span><br><p id=tha-ap397:19.3><span class=root>Manasā vinivaṭṭetvā, </span><br><p id=tha-ap397:19.4><span class=root>pañca nīvaraṇe ayaṁ. </span><br><p id=tha-ap397:20.1><span class=root>Cittaṁ janetvā nekkhamme, </span><br><p id=tha-ap397:20.2><span class=root>agārā pabbajissati; </span><br><p id=tha-ap397:20.3><span class=root>Tato pupphamaye byamhe, </span><br><p id=tha-ap397:20.4><span class=root>dhārente nikkhamissati. </span><br><p id=tha-ap397:21.1><span class=root>Rukkhamūle vasantassa, </span><br><p id=tha-ap397:21.2><span class=root>Nipakassa satīmato; </span><br><p id=tha-ap397:21.3><span class=root>Tattha pupphamayaṁ byamhaṁ, </span><br><p id=tha-ap397:21.4><span class=root>Matthake dhārayissati. </span><br><p id=tha-ap397:22.1><span class=root>Cīvaraṁ piṇḍapātañca, </span><br><p id=tha-ap397:22.2><span class=root>paccayaṁ sayanāsanaṁ; </span><br><p id=tha-ap397:22.3><span class=root>Datvāna bhikkhusaṅghassa, </span><br><p id=tha-ap397:22.4><span class=root>nibbāyissatināsavo’. </span><br><p id=tha-ap397:23.1><span class=root>Kūṭāgārena caratā, </span><br><p id=tha-ap397:23.2><span class=root>pabbajjaṁ abhinikkhamiṁ; </span><br><p id=tha-ap397:23.3><span class=root>Rukkhamūle vasantampi, </span><br><p id=tha-ap397:23.4><span class=root>kūṭāgāraṁ dharīyati. </span><br><p id=tha-ap397:24.1><span class=root>Cīvare piṇḍapāte ca, </span><br><p id=tha-ap397:24.2><span class=root>cetanā me na vijjati; </span><br><p id=tha-ap397:24.3><span class=root>Puññakammena saṁyutto, </span><br><p id=tha-ap397:24.4><span class=root>labhāmi pariniṭṭhitaṁ. </span><br><p id=tha-ap397:25.1><span class=root>Gaṇanāto asaṅkheyyā, </span><br><p id=tha-ap397:25.2><span class=root>kappakoṭī bahū mama; </span><br><p id=tha-ap397:25.3><span class=root>Rittakā te atikkantā, </span><br><p id=tha-ap397:25.4><span class=root>pamuttā lokanāyakā. </span><br><p id=tha-ap397:26.1><span class=root>Aṭṭhārase kappasate, </span><br><p id=tha-ap397:26.2><span class=root>piyadassī vināyako; </span><br><p id=tha-ap397:26.3><span class=root>Tamahaṁ payirupāsitvā, </span><br><p id=tha-ap397:26.4><span class=root>imaṁ yoniṁ upāgato. </span><br><p id=tha-ap397:27.1><span class=root>Idha passāmi sambuddhaṁ, </span><br><p id=tha-ap397:27.2><span class=root>anomaṁ nāma cakkhumaṁ; </span><br><p id=tha-ap397:27.3><span class=root>Tamahaṁ upagantvāna, </span><br><p id=tha-ap397:27.4><span class=root>pabbajiṁ anagāriyaṁ. </span><br><p id=tha-ap397:28.1><span class=root>Dukkhassantakaro buddho, </span><br><p id=tha-ap397:28.2><span class=root>maggaṁ me desayī jino; </span><br><p id=tha-ap397:28.3><span class=root>Tassa dhammaṁ suṇitvāna, </span><br><p id=tha-ap397:28.4><span class=root>pattomhi acalaṁ padaṁ. </span><br><p id=tha-ap397:29.1><span class=root>Tosayitvāna sambuddhaṁ, </span><br><p id=tha-ap397:29.2><span class=root>gotamaṁ sakyapuṅgavaṁ; </span><br><p id=tha-ap397:29.3><span class=root>Sabbāsave pariññāya, </span><br><p id=tha-ap397:29.4><span class=root>viharāmi anāsavo. </span><br><p id=tha-ap397:30.1><span class=root>Aṭṭhārase kappasate, </span><br><p id=tha-ap397:30.2><span class=root>yaṁ buddhamabhipūjayiṁ; </span><br><p id=tha-ap397:30.3><span class=root>Duggatiṁ nābhijānāmi, </span><br><p id=tha-ap397:30.4><span class=root>buddhapūjāyidaṁ phalaṁ. </span><br><p id=tha-ap397:31.1><span class=root>Kilesā jhāpitā mayhaṁ, </span><br><p id=tha-ap397:31.2><span class=root>bhavā sabbe samūhatā; </span><br><p id=tha-ap397:31.3><span class=root>Sabbāsavā parikkhīṇā, </span><br><p id=tha-ap397:31.4><span class=root>natthi dāni punabbhavo. </span><br><p id=tha-ap397:32.1><span class=root>Svāgataṁ vata me āsi, </span><br><p id=tha-ap397:32.2><span class=root>…pe… </span><br><p id=tha-ap397:32.3><span class=root>kataṁ buddhassa sāsanaṁ. </span><br><p id=tha-ap397:33.1><span class=root>Paṭisambhidā catasso, </span><br><p id=tha-ap397:33.2><span class=root>…pe… </span><br><p id=tha-ap397:33.3><span class=root>kataṁ buddhassa sāsanaṁ”. </span><br><p id=tha-ap397:34.1><span class=root>Itthaṁ sudaṁ āyasmā padumakūṭāgāriyo thero imā gāthāyo abhāsitthāti. </span><br><p id=tha-ap397:35.1><span class=root>Padumakūṭāgāriyattherassāpadānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>