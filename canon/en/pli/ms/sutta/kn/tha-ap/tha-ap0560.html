<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0559.html>Previous</a><a href=/canon/en/pli/ms/sutta/kn/tha-ap/tha-ap0561.html>Next</a></div><p><div class=verse-container id=tha-ap560:0.1><span>Therāpadāna </span></div><p><div class=verse-container id=tha-ap560:0.2><span>Yasavagga </span></div><p><div class=verse-container id=tha-ap560:0.3><span class=big-bold>Bhaddajittheraapadāna </span></div><p><div class=verse-container id=tha-ap560:1.1><span>“Ogayha yaṁ pokkharaṇiṁ, </span></div><p><div class=verse-container id=tha-ap560:1.2><span>nānākuñjarasevitaṁ; </span></div><p><div class=verse-container id=tha-ap560:1.3><span>Uddharāmi bhisaṁ tattha, </span></div><p><div class=verse-container id=tha-ap560:1.4><span>ghāsahetu ahaṁ tadā. </span></div><p><div class=verse-container id=tha-ap560:2.1><span>Bhagavā tamhi samaye, </span></div><p><div class=verse-container id=tha-ap560:2.2><span>padumuttarasavhayo; </span></div><p><div class=verse-container id=tha-ap560:2.3><span>Rattambaradharo buddho, </span></div><p><div class=verse-container id=tha-ap560:2.4><span>gacchate anilañjase. </span></div><p><div class=verse-container id=tha-ap560:3.1><span>Dhunanto paṁsukūlāni, </span></div><p><div class=verse-container id=tha-ap560:3.2><span>saddaṁ assosahaṁ tadā; </span></div><p><div class=verse-container id=tha-ap560:3.3><span>Uddhaṁ nijjhāyamānohaṁ, </span></div><p><div class=verse-container id=tha-ap560:3.4><span>addasaṁ lokanāyakaṁ. </span></div><p><div class=verse-container id=tha-ap560:4.1><span>Tattheva ṭhitako santo, </span></div><p><div class=verse-container id=tha-ap560:4.2><span>āyāciṁ lokanāyakaṁ; </span></div><p><div class=verse-container id=tha-ap560:4.3><span>‘Madhuṁ bhisehi sahitaṁ, </span></div><p><div class=verse-container id=tha-ap560:4.4><span>khīraṁ sappiṁ muḷālikaṁ. </span></div><p><div class=verse-container id=tha-ap560:5.1><span>Paṭiggaṇhātu me buddho, </span></div><p><div class=verse-container id=tha-ap560:5.2><span>anukampāya cakkhumā’; </span></div><p><div class=verse-container id=tha-ap560:5.3><span>Tato kāruṇiko satthā, </span></div><p><div class=verse-container id=tha-ap560:5.4><span>orohitvā mahāyaso. </span></div><p><div class=verse-container id=tha-ap560:6.1><span>Paṭiggaṇhi mama bhikkhaṁ, </span></div><p><div class=verse-container id=tha-ap560:6.2><span>anukampāya cakkhumā; </span></div><p><div class=verse-container id=tha-ap560:6.3><span>Paṭiggahetvā sambuddho, </span></div><p><div class=verse-container id=tha-ap560:6.4><span>akā me anumodanaṁ. </span></div><p><div class=verse-container id=tha-ap560:7.1><span>‘Sukhī hotu mahāpuñña, </span></div><p><div class=verse-container id=tha-ap560:7.2><span>gati tuyhaṁ samijjhatu; </span></div><p><div class=verse-container id=tha-ap560:7.3><span>Iminā bhisadānena, </span></div><p><div class=verse-container id=tha-ap560:7.4><span>labhassu vipulaṁ sukhaṁ’. </span></div><p><div class=verse-container id=tha-ap560:8.1><span>Idaṁ vatvāna sambuddho, </span></div><p><div class=verse-container id=tha-ap560:8.2><span>jalajuttamanāmako; </span></div><p><div class=verse-container id=tha-ap560:8.3><span>Bhikkhamādāya sambuddho, </span></div><p><div class=verse-container id=tha-ap560:8.4><span>ākāsenāgamā jino. </span></div><p><div class=verse-container id=tha-ap560:9.1><span>Tato bhisaṁ gahetvāna, </span></div><p><div class=verse-container id=tha-ap560:9.2><span>āgacchiṁ mama assamaṁ; </span></div><p><div class=verse-container id=tha-ap560:9.3><span>Bhisaṁ rukkhe laggetvāna, </span></div><p><div class=verse-container id=tha-ap560:9.4><span>mama dānaṁ anussariṁ. </span></div><p><div class=verse-container id=tha-ap560:10.1><span>Mahāvāto uṭṭhahitvā, </span></div><p><div class=verse-container id=tha-ap560:10.2><span>sañcālesi vanaṁ tadā; </span></div><p><div class=verse-container id=tha-ap560:10.3><span>Ākāso abhinādittha, </span></div><p><div class=verse-container id=tha-ap560:10.4><span>asanī ca phalī tadā. </span></div><p><div class=verse-container id=tha-ap560:11.1><span>Tato me asanīpāto, </span></div><p><div class=verse-container id=tha-ap560:11.2><span>matthake nipatī tadā; </span></div><p><div class=verse-container id=tha-ap560:11.3><span>Sohaṁ nisinnako santo, </span></div><p><div class=verse-container id=tha-ap560:11.4><span>tattha kālaṅkato ahaṁ. </span></div><p><div class=verse-container id=tha-ap560:12.1><span>Puññakammena saññutto, </span></div><p><div class=verse-container id=tha-ap560:12.2><span>tusitaṁ upapajjahaṁ; </span></div><p><div class=verse-container id=tha-ap560:12.3><span>Kaḷevaraṁ me patitaṁ, </span></div><p><div class=verse-container id=tha-ap560:12.4><span>devaloke ramāmahaṁ. </span></div><p><div class=verse-container id=tha-ap560:13.1><span>Chaḷasītisahassāni, </span></div><p><div class=verse-container id=tha-ap560:13.2><span>nāriyo samalaṅkatā; </span></div><p><div class=verse-container id=tha-ap560:13.3><span>Sāyaṁ pātaṁ upaṭṭhanti, </span></div><p><div class=verse-container id=tha-ap560:13.4><span>bhisadānassidaṁ phalaṁ. </span></div><p><div class=verse-container id=tha-ap560:14.1><span>Manussayonimāgantvā, </span></div><p><div class=verse-container id=tha-ap560:14.2><span>sukhito homahaṁ tadā; </span></div><p><div class=verse-container id=tha-ap560:14.3><span>Bhogā me ūnatā natthi, </span></div><p><div class=verse-container id=tha-ap560:14.4><span>bhisadānassidaṁ phalaṁ. </span></div><p><div class=verse-container id=tha-ap560:15.1><span>Anukampitako tena, </span></div><p><div class=verse-container id=tha-ap560:15.2><span>devadevena tādinā; </span></div><p><div class=verse-container id=tha-ap560:15.3><span>Sabbāsavaparikkhīṇā, </span></div><p><div class=verse-container id=tha-ap560:15.4><span>natthi dāni punabbhavo. </span></div><p><div class=verse-container id=tha-ap560:16.1><span>Satasahassito kappe, </span></div><p><div class=verse-container id=tha-ap560:16.2><span>yaṁ bhisaṁ adadiṁ tadā; </span></div><p><div class=verse-container id=tha-ap560:16.3><span>Duggatiṁ nābhijānāmi, </span></div><p><div class=verse-container id=tha-ap560:16.4><span>bhisadānassidaṁ phalaṁ. </span></div><p><div class=verse-container id=tha-ap560:17.1><span>Kilesā jhāpitā mayhaṁ, </span></div><p><div class=verse-container id=tha-ap560:17.2><span>…pe… </span></div><p><div class=verse-container id=tha-ap560:17.3><span>viharāmi anāsavo. </span></div><p><div class=verse-container id=tha-ap560:18.1><span>Svāgataṁ vata me āsi, </span></div><p><div class=verse-container id=tha-ap560:18.2><span>…pe… </span></div><p><div class=verse-container id=tha-ap560:18.3><span>kataṁ buddhassa sāsanaṁ. </span></div><p><div class=verse-container id=tha-ap560:19.1><span>Paṭisambhidā catasso, </span></div><p><div class=verse-container id=tha-ap560:19.2><span>…pe… </span></div><p><div class=verse-container id=tha-ap560:19.3><span>kataṁ buddhassa sāsanaṁ”. </span></div><p><div class=verse-container id=tha-ap560:20.1><span>Itthaṁ sudaṁ āyasmā bhaddajitthero imā gāthāyo abhāsitthāti. </span></div><p><div class=verse-container id=tha-ap560:21.1><span>Bhaddajittherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0559.html>Previous</a><a href=/canon/en/pli/ms/sutta/kn/tha-ap/tha-ap0561.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>