<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0559.html>Previous</a><a href=/canon/en/pli/ms/sutta/kn/tha-ap/tha-ap0561.html>Next</a></div><p id=tha-ap560:0.1><span class=root>Therāpadāna </span><br><p id=tha-ap560:0.2><span class=root>Yasavagga </span><br><p id=tha-ap560:0.3><span class="root big-bold">Bhaddajittheraapadāna </span><br><p id=tha-ap560:1.1><span class=root>“Ogayha yaṁ pokkharaṇiṁ, </span><br><p id=tha-ap560:1.2><span class=root>nānākuñjarasevitaṁ; </span><br><p id=tha-ap560:1.3><span class=root>Uddharāmi bhisaṁ tattha, </span><br><p id=tha-ap560:1.4><span class=root>ghāsahetu ahaṁ tadā. </span><br><p id=tha-ap560:2.1><span class=root>Bhagavā tamhi samaye, </span><br><p id=tha-ap560:2.2><span class=root>padumuttarasavhayo; </span><br><p id=tha-ap560:2.3><span class=root>Rattambaradharo buddho, </span><br><p id=tha-ap560:2.4><span class=root>gacchate anilañjase. </span><br><p id=tha-ap560:3.1><span class=root>Dhunanto paṁsukūlāni, </span><br><p id=tha-ap560:3.2><span class=root>saddaṁ assosahaṁ tadā; </span><br><p id=tha-ap560:3.3><span class=root>Uddhaṁ nijjhāyamānohaṁ, </span><br><p id=tha-ap560:3.4><span class=root>addasaṁ lokanāyakaṁ. </span><br><p id=tha-ap560:4.1><span class=root>Tattheva ṭhitako santo, </span><br><p id=tha-ap560:4.2><span class=root>āyāciṁ lokanāyakaṁ; </span><br><p id=tha-ap560:4.3><span class=root>‘Madhuṁ bhisehi sahitaṁ, </span><br><p id=tha-ap560:4.4><span class=root>khīraṁ sappiṁ muḷālikaṁ. </span><br><p id=tha-ap560:5.1><span class=root>Paṭiggaṇhātu me buddho, </span><br><p id=tha-ap560:5.2><span class=root>anukampāya cakkhumā’; </span><br><p id=tha-ap560:5.3><span class=root>Tato kāruṇiko satthā, </span><br><p id=tha-ap560:5.4><span class=root>orohitvā mahāyaso. </span><br><p id=tha-ap560:6.1><span class=root>Paṭiggaṇhi mama bhikkhaṁ, </span><br><p id=tha-ap560:6.2><span class=root>anukampāya cakkhumā; </span><br><p id=tha-ap560:6.3><span class=root>Paṭiggahetvā sambuddho, </span><br><p id=tha-ap560:6.4><span class=root>akā me anumodanaṁ. </span><br><p id=tha-ap560:7.1><span class=root>‘Sukhī hotu mahāpuñña, </span><br><p id=tha-ap560:7.2><span class=root>gati tuyhaṁ samijjhatu; </span><br><p id=tha-ap560:7.3><span class=root>Iminā bhisadānena, </span><br><p id=tha-ap560:7.4><span class=root>labhassu vipulaṁ sukhaṁ’. </span><br><p id=tha-ap560:8.1><span class=root>Idaṁ vatvāna sambuddho, </span><br><p id=tha-ap560:8.2><span class=root>jalajuttamanāmako; </span><br><p id=tha-ap560:8.3><span class=root>Bhikkhamādāya sambuddho, </span><br><p id=tha-ap560:8.4><span class=root>ākāsenāgamā jino. </span><br><p id=tha-ap560:9.1><span class=root>Tato bhisaṁ gahetvāna, </span><br><p id=tha-ap560:9.2><span class=root>āgacchiṁ mama assamaṁ; </span><br><p id=tha-ap560:9.3><span class=root>Bhisaṁ rukkhe laggetvāna, </span><br><p id=tha-ap560:9.4><span class=root>mama dānaṁ anussariṁ. </span><br><p id=tha-ap560:10.1><span class=root>Mahāvāto uṭṭhahitvā, </span><br><p id=tha-ap560:10.2><span class=root>sañcālesi vanaṁ tadā; </span><br><p id=tha-ap560:10.3><span class=root>Ākāso abhinādittha, </span><br><p id=tha-ap560:10.4><span class=root>asanī ca phalī tadā. </span><br><p id=tha-ap560:11.1><span class=root>Tato me asanīpāto, </span><br><p id=tha-ap560:11.2><span class=root>matthake nipatī tadā; </span><br><p id=tha-ap560:11.3><span class=root>Sohaṁ nisinnako santo, </span><br><p id=tha-ap560:11.4><span class=root>tattha kālaṅkato ahaṁ. </span><br><p id=tha-ap560:12.1><span class=root>Puññakammena saññutto, </span><br><p id=tha-ap560:12.2><span class=root>tusitaṁ upapajjahaṁ; </span><br><p id=tha-ap560:12.3><span class=root>Kaḷevaraṁ me patitaṁ, </span><br><p id=tha-ap560:12.4><span class=root>devaloke ramāmahaṁ. </span><br><p id=tha-ap560:13.1><span class=root>Chaḷasītisahassāni, </span><br><p id=tha-ap560:13.2><span class=root>nāriyo samalaṅkatā; </span><br><p id=tha-ap560:13.3><span class=root>Sāyaṁ pātaṁ upaṭṭhanti, </span><br><p id=tha-ap560:13.4><span class=root>bhisadānassidaṁ phalaṁ. </span><br><p id=tha-ap560:14.1><span class=root>Manussayonimāgantvā, </span><br><p id=tha-ap560:14.2><span class=root>sukhito homahaṁ tadā; </span><br><p id=tha-ap560:14.3><span class=root>Bhogā me ūnatā natthi, </span><br><p id=tha-ap560:14.4><span class=root>bhisadānassidaṁ phalaṁ. </span><br><p id=tha-ap560:15.1><span class=root>Anukampitako tena, </span><br><p id=tha-ap560:15.2><span class=root>devadevena tādinā; </span><br><p id=tha-ap560:15.3><span class=root>Sabbāsavaparikkhīṇā, </span><br><p id=tha-ap560:15.4><span class=root>natthi dāni punabbhavo. </span><br><p id=tha-ap560:16.1><span class=root>Satasahassito kappe, </span><br><p id=tha-ap560:16.2><span class=root>yaṁ bhisaṁ adadiṁ tadā; </span><br><p id=tha-ap560:16.3><span class=root>Duggatiṁ nābhijānāmi, </span><br><p id=tha-ap560:16.4><span class=root>bhisadānassidaṁ phalaṁ. </span><br><p id=tha-ap560:17.1><span class=root>Kilesā jhāpitā mayhaṁ, </span><br><p id=tha-ap560:17.2><span class=root>…pe… </span><br><p id=tha-ap560:17.3><span class=root>viharāmi anāsavo. </span><br><p id=tha-ap560:18.1><span class=root>Svāgataṁ vata me āsi, </span><br><p id=tha-ap560:18.2><span class=root>…pe… </span><br><p id=tha-ap560:18.3><span class=root>kataṁ buddhassa sāsanaṁ. </span><br><p id=tha-ap560:19.1><span class=root>Paṭisambhidā catasso, </span><br><p id=tha-ap560:19.2><span class=root>…pe… </span><br><p id=tha-ap560:19.3><span class=root>kataṁ buddhassa sāsanaṁ”. </span><br><p id=tha-ap560:20.1><span class=root>Itthaṁ sudaṁ āyasmā bhaddajitthero imā gāthāyo abhāsitthāti. </span><br><p id=tha-ap560:21.1><span class=root>Bhaddajittherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>