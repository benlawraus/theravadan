<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0393.html>Previous</a><a href=/canon/en/pli/ms/sutta/kn/tha-ap/tha-ap0395.html>Next</a></div><p><div class=verse-container id=tha-ap394:0.1><span>Therāpadāna </span></div><p><div class=verse-container id=tha-ap394:0.2><span>Pilindavacchavagga </span></div><p><div class=verse-container id=tha-ap394:0.3><span class=big-bold>Selattheraapadāna </span></div><p><div class=verse-container id=tha-ap394:1.1><span>“Nagare haṁsavatiyā, </span></div><p><div class=verse-container id=tha-ap394:1.2><span>vīthisāmī ahosahaṁ; </span></div><p><div class=verse-container id=tha-ap394:1.3><span>Mama ñātī samānetvā, </span></div><p><div class=verse-container id=tha-ap394:1.4><span>idaṁ vacanamabraviṁ. </span></div><p><div class=verse-container id=tha-ap394:2.1><span>‘Buddho loke samuppanno, </span></div><p><div class=verse-container id=tha-ap394:2.2><span>puññakkhetto anuttaro; </span></div><p><div class=verse-container id=tha-ap394:2.3><span>Āsi so sabbalokassa, </span></div><p><div class=verse-container id=tha-ap394:2.4><span>āhutīnaṁ paṭiggaho. </span></div><p><div class=verse-container id=tha-ap394:3.1><span>Khattiyā negamā ceva, </span></div><p><div class=verse-container id=tha-ap394:3.2><span>mahāsālā ca brāhmaṇā; </span></div><p><div class=verse-container id=tha-ap394:3.3><span>Pasannacittā sumanā, </span></div><p><div class=verse-container id=tha-ap394:3.4><span>pūgadhammaṁ akaṁsu te. </span></div><p><div class=verse-container id=tha-ap394:4.1><span>Hatthārohā anīkaṭṭhā, </span></div><p><div class=verse-container id=tha-ap394:4.2><span>rathikā pattikārakā; </span></div><p><div class=verse-container id=tha-ap394:4.3><span>Pasannacittā sumanā, </span></div><p><div class=verse-container id=tha-ap394:4.4><span>pūgadhammaṁ akaṁsu te. </span></div><p><div class=verse-container id=tha-ap394:5.1><span>Uggā ca rājaputtā ca, </span></div><p><div class=verse-container id=tha-ap394:5.2><span>vesiyānā ca brāhmaṇā; </span></div><p><div class=verse-container id=tha-ap394:5.3><span>Pasannacittā sumanā, </span></div><p><div class=verse-container id=tha-ap394:5.4><span>pūgadhammaṁ akaṁsu te. </span></div><p><div class=verse-container id=tha-ap394:6.1><span>Āḷārikā kappakā ca, </span></div><p><div class=verse-container id=tha-ap394:6.2><span>nhāpakā mālakārakā; </span></div><p><div class=verse-container id=tha-ap394:6.3><span>Pasannacittā sumanā, </span></div><p><div class=verse-container id=tha-ap394:6.4><span>pūgadhammaṁ akaṁsu te. </span></div><p><div class=verse-container id=tha-ap394:7.1><span>Rajakā pesakārā ca, </span></div><p><div class=verse-container id=tha-ap394:7.2><span>cammakārā ca nhāpitā; </span></div><p><div class=verse-container id=tha-ap394:7.3><span>Pasannacittā sumanā, </span></div><p><div class=verse-container id=tha-ap394:7.4><span>pūgadhammaṁ akaṁsu te. </span></div><p><div class=verse-container id=tha-ap394:8.1><span>Usukārā bhamakārā, </span></div><p><div class=verse-container id=tha-ap394:8.2><span>cammakārā ca tacchakā; </span></div><p><div class=verse-container id=tha-ap394:8.3><span>Pasannacittā sumanā, </span></div><p><div class=verse-container id=tha-ap394:8.4><span>pūgadhammaṁ akaṁsu te. </span></div><p><div class=verse-container id=tha-ap394:9.1><span>Kammārā soṇṇakārā ca, </span></div><p><div class=verse-container id=tha-ap394:9.2><span>tipulohakarā tathā; </span></div><p><div class=verse-container id=tha-ap394:9.3><span>Pasannacittā sumanā, </span></div><p><div class=verse-container id=tha-ap394:9.4><span>pūgadhammaṁ akaṁsu te. </span></div><p><div class=verse-container id=tha-ap394:10.1><span>Bhatakā ceṭakā ceva, </span></div><p><div class=verse-container id=tha-ap394:10.2><span>dāsakammakarā bahū; </span></div><p><div class=verse-container id=tha-ap394:10.3><span>Yathāsakena thāmena, </span></div><p><div class=verse-container id=tha-ap394:10.4><span>pūgadhammaṁ akaṁsu te. </span></div><p><div class=verse-container id=tha-ap394:11.1><span>Udahārā kaṭṭhahārā, </span></div><p><div class=verse-container id=tha-ap394:11.2><span>kassakā tiṇahārakā; </span></div><p><div class=verse-container id=tha-ap394:11.3><span>Yathāsakena thāmena, </span></div><p><div class=verse-container id=tha-ap394:11.4><span>pūgadhammaṁ akaṁsu te. </span></div><p><div class=verse-container id=tha-ap394:12.1><span>Pupphikā mālikā ceva, </span></div><p><div class=verse-container id=tha-ap394:12.2><span>paṇṇikā phalahārakā; </span></div><p><div class=verse-container id=tha-ap394:12.3><span>Yathāsakena thāmena, </span></div><p><div class=verse-container id=tha-ap394:12.4><span>pūgadhammaṁ akaṁsu te. </span></div><p><div class=verse-container id=tha-ap394:13.1><span>Gaṇikā kumbhadāsī ca, </span></div><p><div class=verse-container id=tha-ap394:13.2><span>pūvikā macchikāpi ca; </span></div><p><div class=verse-container id=tha-ap394:13.3><span>Yathāsakena thāmena, </span></div><p><div class=verse-container id=tha-ap394:13.4><span>pūgadhammaṁ akaṁsu te. </span></div><p><div class=verse-container id=tha-ap394:14.1><span>Etha sabbe samāgantvā, </span></div><p><div class=verse-container id=tha-ap394:14.2><span>gaṇaṁ bandhāma ekato; </span></div><p><div class=verse-container id=tha-ap394:14.3><span>Adhikāraṁ karissāma, </span></div><p><div class=verse-container id=tha-ap394:14.4><span>puññakkhette anuttare’. </span></div><p><div class=verse-container id=tha-ap394:15.1><span>Te me sutvāna vacanaṁ, </span></div><p><div class=verse-container id=tha-ap394:15.2><span>gaṇaṁ bandhiṁsu tāvade; </span></div><p><div class=verse-container id=tha-ap394:15.3><span>‘Upaṭṭhānasālaṁ sukataṁ, </span></div><p><div class=verse-container id=tha-ap394:15.4><span>bhikkhusaṅghassa kārayuṁ’. </span></div><p><div class=verse-container id=tha-ap394:16.1><span>Niṭṭhāpetvāna taṁ sālaṁ, </span></div><p><div class=verse-container id=tha-ap394:16.2><span>udaggo tuṭṭhamānaso; </span></div><p><div class=verse-container id=tha-ap394:16.3><span>Pareto tehi sabbehi, </span></div><p><div class=verse-container id=tha-ap394:16.4><span>sambuddhamupasaṅkamiṁ. </span></div><p><div class=verse-container id=tha-ap394:17.1><span>Upasaṅkamma sambuddhaṁ, </span></div><p><div class=verse-container id=tha-ap394:17.2><span>lokanāthaṁ narāsabhaṁ; </span></div><p><div class=verse-container id=tha-ap394:17.3><span>Vanditvā satthuno pāde, </span></div><p><div class=verse-container id=tha-ap394:17.4><span>idaṁ vacanamabraviṁ. </span></div><p><div class=verse-container id=tha-ap394:18.1><span>‘Ime tīṇi satā vīra, </span></div><p><div class=verse-container id=tha-ap394:18.2><span>Purisā ekato gaṇā; </span></div><p><div class=verse-container id=tha-ap394:18.3><span>Upaṭṭhānasālaṁ sukataṁ, </span></div><p><div class=verse-container id=tha-ap394:18.4><span>Niyyādenti tuvaṁ muni. </span></div><p><div class=verse-container id=tha-ap394:19.1><span>Bhikkhusaṅghassa purato, </span></div><p><div class=verse-container id=tha-ap394:19.2><span>sampaṭicchitva cakkhumā’; </span></div><p><div class=verse-container id=tha-ap394:19.3><span>Tiṇṇaṁ satānaṁ purato, </span></div><p><div class=verse-container id=tha-ap394:19.4><span>imā gāthā abhāsatha. </span></div><p><div class=verse-container id=tha-ap394:20.1><span>‘Tisatāpi ca jeṭṭho ca, </span></div><p><div class=verse-container id=tha-ap394:20.2><span>anuvattiṁsu ekato; </span></div><p><div class=verse-container id=tha-ap394:20.3><span>Sampattiñhi karitvāna, </span></div><p><div class=verse-container id=tha-ap394:20.4><span>sabbe anubhavissatha. </span></div><p><div class=verse-container id=tha-ap394:21.1><span>Pacchime bhave sampatte, </span></div><p><div class=verse-container id=tha-ap394:21.2><span>sītibhāvamanuttaraṁ; </span></div><p><div class=verse-container id=tha-ap394:21.3><span>Ajaraṁ amataṁ santaṁ, </span></div><p><div class=verse-container id=tha-ap394:21.4><span>nibbānaṁ phassayissatha’. </span></div><p><div class=verse-container id=tha-ap394:22.1><span>Evaṁ buddho viyākāsi, </span></div><p><div class=verse-container id=tha-ap394:22.2><span>sabbaññū samaṇuttaro; </span></div><p><div class=verse-container id=tha-ap394:22.3><span>Buddhassa vacanaṁ sutvā, </span></div><p><div class=verse-container id=tha-ap394:22.4><span>somanassaṁ pavedayiṁ. </span></div><p><div class=verse-container id=tha-ap394:23.1><span>Tiṁsa kappasahassāni, </span></div><p><div class=verse-container id=tha-ap394:23.2><span>devaloke ramiṁ ahaṁ; </span></div><p><div class=verse-container id=tha-ap394:23.3><span>Devādhipo pañcasataṁ, </span></div><p><div class=verse-container id=tha-ap394:23.4><span>devarajjamakārayiṁ. </span></div><p><div class=verse-container id=tha-ap394:24.1><span>Sahassakkhattuṁ rājā ca, </span></div><p><div class=verse-container id=tha-ap394:24.2><span>cakkavattī ahosahaṁ; </span></div><p><div class=verse-container id=tha-ap394:24.3><span>Devarajjaṁ karontassa, </span></div><p><div class=verse-container id=tha-ap394:24.4><span>mahādevā avandisuṁ. </span></div><p><div class=verse-container id=tha-ap394:25.1><span>Idha mānusake rajjaṁ, </span></div><p><div class=verse-container id=tha-ap394:25.2><span>parisā honti bandhavā; </span></div><p><div class=verse-container id=tha-ap394:25.3><span>Pacchime bhave sampatte, </span></div><p><div class=verse-container id=tha-ap394:25.4><span>vāseṭṭho nāma brāhmaṇo. </span></div><p><div class=verse-container id=tha-ap394:26.1><span>Asītikoṭi nicayo, </span></div><p><div class=verse-container id=tha-ap394:26.2><span>tassa putto ahosahaṁ; </span></div><p><div class=verse-container id=tha-ap394:26.3><span>Selo iti mamaṁ nāmaṁ, </span></div><p><div class=verse-container id=tha-ap394:26.4><span>chaḷaṅge pāramiṁ gato. </span></div><p><div class=verse-container id=tha-ap394:27.1><span>Jaṅghāvihāraṁ vicaraṁ, </span></div><p><div class=verse-container id=tha-ap394:27.2><span>sasissehi purakkhato; </span></div><p><div class=verse-container id=tha-ap394:27.3><span>Jaṭābhārikabharitaṁ, </span></div><p><div class=verse-container id=tha-ap394:27.4><span>keṇiyaṁ nāma tāpasaṁ. </span></div><p><div class=verse-container id=tha-ap394:28.1><span>Paṭiyattāhutiṁ disvā, </span></div><p><div class=verse-container id=tha-ap394:28.2><span>idaṁ vacanamabraviṁ; </span></div><p><div class=verse-container id=tha-ap394:28.3><span>‘Āvāho vā vivāho vā, </span></div><p><div class=verse-container id=tha-ap394:28.4><span>rājā vā te nimantito’. </span></div><p><div class=verse-container id=tha-ap394:29.1><span>‘Āhutiṁ yiṭṭhukāmohaṁ, </span></div><p><div class=verse-container id=tha-ap394:29.2><span>brāhmaṇe devasammate; </span></div><p><div class=verse-container id=tha-ap394:29.3><span>Na nimantemi rājānaṁ, </span></div><p><div class=verse-container id=tha-ap394:29.4><span>āhutī me na vijjati. </span></div><p><div class=verse-container id=tha-ap394:30.1><span>Na catthi mayhamāvāho, </span></div><p><div class=verse-container id=tha-ap394:30.2><span>vivāho me na vijjati; </span></div><p><div class=verse-container id=tha-ap394:30.3><span>Sakyānaṁ nandijanano, </span></div><p><div class=verse-container id=tha-ap394:30.4><span>seṭṭho loke sadevake. </span></div><p><div class=verse-container id=tha-ap394:31.1><span>Sabbalokahitatthāya, </span></div><p><div class=verse-container id=tha-ap394:31.2><span>sabbasattasukhāvaho; </span></div><p><div class=verse-container id=tha-ap394:31.3><span>So me nimantito ajja, </span></div><p><div class=verse-container id=tha-ap394:31.4><span>tassetaṁ paṭiyādanaṁ. </span></div><p><div class=verse-container id=tha-ap394:32.1><span>Timbarūsakavaṇṇābho, </span></div><p><div class=verse-container id=tha-ap394:32.2><span>appameyyo anūpamo; </span></div><p><div class=verse-container id=tha-ap394:32.3><span>Rūpenāsadiso buddho, </span></div><p><div class=verse-container id=tha-ap394:32.4><span>svātanāya nimantito. </span></div><p><div class=verse-container id=tha-ap394:33.1><span>Ukkāmukhapahaṭṭhova, </span></div><p><div class=verse-container id=tha-ap394:33.2><span>khadiraṅgārasannibho; </span></div><p><div class=verse-container id=tha-ap394:33.3><span>Vijjūpamo mahāvīro, </span></div><p><div class=verse-container id=tha-ap394:33.4><span>so me buddho nimantito. </span></div><p><div class=verse-container id=tha-ap394:34.1><span>Pabbatagge yathā acci, </span></div><p><div class=verse-container id=tha-ap394:34.2><span>puṇṇamāyeva candimā; </span></div><p><div class=verse-container id=tha-ap394:34.3><span>Naḷaggivaṇṇasaṅkāso, </span></div><p><div class=verse-container id=tha-ap394:34.4><span>so me buddho nimantito. </span></div><p><div class=verse-container id=tha-ap394:35.1><span>Asambhīto bhayātīto, </span></div><p><div class=verse-container id=tha-ap394:35.2><span>bhavantakaraṇo muni; </span></div><p><div class=verse-container id=tha-ap394:35.3><span>Sīhūpamo mahāvīro, </span></div><p><div class=verse-container id=tha-ap394:35.4><span>so me buddho nimantito. </span></div><p><div class=verse-container id=tha-ap394:36.1><span>Kusalo buddhadhammehi, </span></div><p><div class=verse-container id=tha-ap394:36.2><span>apasayho parehi so; </span></div><p><div class=verse-container id=tha-ap394:36.3><span>Nāgūpamo mahāvīro, </span></div><p><div class=verse-container id=tha-ap394:36.4><span>so me buddho nimantito. </span></div><p><div class=verse-container id=tha-ap394:37.1><span>Saddhammācārakusalo, </span></div><p><div class=verse-container id=tha-ap394:37.2><span>buddhanāgo asādiso; </span></div><p><div class=verse-container id=tha-ap394:37.3><span>Usabhūpamo mahāvīro, </span></div><p><div class=verse-container id=tha-ap394:37.4><span>so me buddho nimantito. </span></div><p><div class=verse-container id=tha-ap394:38.1><span>Anantavaṇṇo amitayaso, </span></div><p><div class=verse-container id=tha-ap394:38.2><span>Vicittasabbalakkhaṇo; </span></div><p><div class=verse-container id=tha-ap394:38.3><span>Sakkūpamo mahāvīro, </span></div><p><div class=verse-container id=tha-ap394:38.4><span>So me buddho nimantito. </span></div><p><div class=verse-container id=tha-ap394:39.1><span>Vasī gaṇī patāpī ca, </span></div><p><div class=verse-container id=tha-ap394:39.2><span>tejassī ca durāsado; </span></div><p><div class=verse-container id=tha-ap394:39.3><span>Brahmūpamo mahāvīro, </span></div><p><div class=verse-container id=tha-ap394:39.4><span>so me buddho nimantito. </span></div><p><div class=verse-container id=tha-ap394:40.1><span>Pattadhammo dasabalo, </span></div><p><div class=verse-container id=tha-ap394:40.2><span>balātibalapārago; </span></div><p><div class=verse-container id=tha-ap394:40.3><span>Dharaṇūpamo mahāvīro, </span></div><p><div class=verse-container id=tha-ap394:40.4><span>so me buddho nimantito. </span></div><p><div class=verse-container id=tha-ap394:41.1><span>Sīlavīcisamākiṇṇo, </span></div><p><div class=verse-container id=tha-ap394:41.2><span>dhammaviññāṇakhobhito; </span></div><p><div class=verse-container id=tha-ap394:41.3><span>Udadhūpamo mahāvīro, </span></div><p><div class=verse-container id=tha-ap394:41.4><span>so me buddho nimantito. </span></div><p><div class=verse-container id=tha-ap394:42.1><span>Durāsado duppasaho, </span></div><p><div class=verse-container id=tha-ap394:42.2><span>acalo uggato brahā; </span></div><p><div class=verse-container id=tha-ap394:42.3><span>Nerūpamo mahāvīro, </span></div><p><div class=verse-container id=tha-ap394:42.4><span>so me buddho nimantito. </span></div><p><div class=verse-container id=tha-ap394:43.1><span>Anantañāṇo asamasamo, </span></div><p><div class=verse-container id=tha-ap394:43.2><span>Atulo aggataṁ gato; </span></div><p><div class=verse-container id=tha-ap394:43.3><span>Gaganūpamo mahāvīro, </span></div><p><div class=verse-container id=tha-ap394:43.4><span>So me buddho nimantito. </span></div><p><div class=verse-container id=tha-ap394:44.1><span>Pannarasamaṁ bhāṇavāraṁ. </span></div><p><div class=verse-container id=tha-ap394:45.1><span>Patiṭṭhā bhayabhītānaṁ, </span></div><p><div class=verse-container id=tha-ap394:45.2><span>tāṇo saraṇagāminaṁ; </span></div><p><div class=verse-container id=tha-ap394:45.3><span>Assāsako mahāvīro, </span></div><p><div class=verse-container id=tha-ap394:45.4><span>so me buddho nimantito. </span></div><p><div class=verse-container id=tha-ap394:46.1><span>Āsayo buddhimantānaṁ, </span></div><p><div class=verse-container id=tha-ap394:46.2><span>puññakkhettaṁ sukhesinaṁ; </span></div><p><div class=verse-container id=tha-ap394:46.3><span>Ratanākaro mahāvīro, </span></div><p><div class=verse-container id=tha-ap394:46.4><span>so me buddho nimantito. </span></div><p><div class=verse-container id=tha-ap394:47.1><span>Assāsako vedakaro, </span></div><p><div class=verse-container id=tha-ap394:47.2><span>sāmaññaphaladāyako; </span></div><p><div class=verse-container id=tha-ap394:47.3><span>Meghūpamo mahāvīro, </span></div><p><div class=verse-container id=tha-ap394:47.4><span>so me buddho nimantito. </span></div><p><div class=verse-container id=tha-ap394:48.1><span>Lokacakkhu mahātejo, </span></div><p><div class=verse-container id=tha-ap394:48.2><span>sabbatamavinodano; </span></div><p><div class=verse-container id=tha-ap394:48.3><span>Sūriyūpamo mahāvīro, </span></div><p><div class=verse-container id=tha-ap394:48.4><span>so me buddho nimantito. </span></div><p><div class=verse-container id=tha-ap394:49.1><span>Ārammaṇavimuttīsu, </span></div><p><div class=verse-container id=tha-ap394:49.2><span>sabhāvadassano muni; </span></div><p><div class=verse-container id=tha-ap394:49.3><span>Candūpamo mahāvīro, </span></div><p><div class=verse-container id=tha-ap394:49.4><span>so me buddho nimantito. </span></div><p><div class=verse-container id=tha-ap394:50.1><span>Buddho samussito loke, </span></div><p><div class=verse-container id=tha-ap394:50.2><span>lakkhaṇehi alaṅkato; </span></div><p><div class=verse-container id=tha-ap394:50.3><span>Appameyyo mahāvīro, </span></div><p><div class=verse-container id=tha-ap394:50.4><span>so me buddho nimantito. </span></div><p><div class=verse-container id=tha-ap394:51.1><span>Yassa ñāṇaṁ appameyyaṁ, </span></div><p><div class=verse-container id=tha-ap394:51.2><span>sīlaṁ yassa anūpamaṁ; </span></div><p><div class=verse-container id=tha-ap394:51.3><span>Vimutti asadisā yassa, </span></div><p><div class=verse-container id=tha-ap394:51.4><span>so me buddho nimantito. </span></div><p><div class=verse-container id=tha-ap394:52.1><span>Yassa dhīti asadisā, </span></div><p><div class=verse-container id=tha-ap394:52.2><span>thāmo yassa acintiyo; </span></div><p><div class=verse-container id=tha-ap394:52.3><span>Yassa parakkamo jeṭṭho, </span></div><p><div class=verse-container id=tha-ap394:52.4><span>so me buddho nimantito. </span></div><p><div class=verse-container id=tha-ap394:53.1><span>Rāgo doso ca moho ca, </span></div><p><div class=verse-container id=tha-ap394:53.2><span>visā sabbe samūhatā; </span></div><p><div class=verse-container id=tha-ap394:53.3><span>Agadūpamo mahāvīro, </span></div><p><div class=verse-container id=tha-ap394:53.4><span>so me buddho nimantito. </span></div><p><div class=verse-container id=tha-ap394:54.1><span>Klesabyādhibahudukkha, </span></div><p><div class=verse-container id=tha-ap394:54.2><span>sabbatamavinodano; </span></div><p><div class=verse-container id=tha-ap394:54.3><span>Vejjūpamo mahāvīro, </span></div><p><div class=verse-container id=tha-ap394:54.4><span>so me buddho nimantito’. </span></div><p><div class=verse-container id=tha-ap394:55.1><span>Buddhoti bho yaṁ vadesi, </span></div><p><div class=verse-container id=tha-ap394:55.2><span>ghosopeso sudullabho; </span></div><p><div class=verse-container id=tha-ap394:55.3><span>Buddho buddhoti sutvāna, </span></div><p><div class=verse-container id=tha-ap394:55.4><span>pīti me udapajjatha. </span></div><p><div class=verse-container id=tha-ap394:56.1><span>Abbhantaraṁ agaṇhantaṁ, </span></div><p><div class=verse-container id=tha-ap394:56.2><span>pīti me bahi nicchare; </span></div><p><div class=verse-container id=tha-ap394:56.3><span>Sohaṁ pītimano santo, </span></div><p><div class=verse-container id=tha-ap394:56.4><span>idaṁ vacanamabraviṁ. </span></div><p><div class=verse-container id=tha-ap394:57.1><span>‘Kahaṁ nu kho so bhagavā, </span></div><p><div class=verse-container id=tha-ap394:57.2><span>lokajeṭṭho narāsabho; </span></div><p><div class=verse-container id=tha-ap394:57.3><span>Tattha gantvā namassissaṁ, </span></div><p><div class=verse-container id=tha-ap394:57.4><span>sāmaññaphaladāyakaṁ. </span></div><p><div class=verse-container id=tha-ap394:58.1><span>Paggayha dakkhiṇaṁ bāhuṁ, </span></div><p><div class=verse-container id=tha-ap394:58.2><span>vedajāto katañjalī; </span></div><p><div class=verse-container id=tha-ap394:58.3><span>Ācikkhi me dhammarājaṁ, </span></div><p><div class=verse-container id=tha-ap394:58.4><span>sokasallavinodanaṁ’. </span></div><p><div class=verse-container id=tha-ap394:59.1><span>‘Udentaṁva mahāmeghaṁ, </span></div><p><div class=verse-container id=tha-ap394:59.2><span>nīlaṁ añjanasannibhaṁ; </span></div><p><div class=verse-container id=tha-ap394:59.3><span>Sāgaraṁ viya dissantaṁ, </span></div><p><div class=verse-container id=tha-ap394:59.4><span>passasetaṁ mahāvanaṁ. </span></div><p><div class=verse-container id=tha-ap394:60.1><span>Ettha so vasate buddho, </span></div><p><div class=verse-container id=tha-ap394:60.2><span>adantadamako muni; </span></div><p><div class=verse-container id=tha-ap394:60.3><span>Vinayanto ca veneyye, </span></div><p><div class=verse-container id=tha-ap394:60.4><span>bodhento bodhipakkhiye’. </span></div><p><div class=verse-container id=tha-ap394:61.1><span>Pipāsitova udakaṁ, </span></div><p><div class=verse-container id=tha-ap394:61.2><span>bhojanaṁva jighacchito; </span></div><p><div class=verse-container id=tha-ap394:61.3><span>Gāvī yathā vacchagiddhā, </span></div><p><div class=verse-container id=tha-ap394:61.4><span>evāhaṁ viciniṁ jinaṁ. </span></div><p><div class=verse-container id=tha-ap394:62.1><span>Ācāraupacāraññū, </span></div><p><div class=verse-container id=tha-ap394:62.2><span>dhammānucchavisaṁvaraṁ; </span></div><p><div class=verse-container id=tha-ap394:62.3><span>Sikkhāpemi sake sisse, </span></div><p><div class=verse-container id=tha-ap394:62.4><span>gacchante jinasantikaṁ. </span></div><p><div class=verse-container id=tha-ap394:63.1><span>‘Durāsadā bhagavanto, </span></div><p><div class=verse-container id=tha-ap394:63.2><span>sīhāva ekacārino; </span></div><p><div class=verse-container id=tha-ap394:63.3><span>Pade padaṁ nikkhipantā, </span></div><p><div class=verse-container id=tha-ap394:63.4><span>āgaccheyyātha māṇavā. </span></div><p><div class=verse-container id=tha-ap394:64.1><span>Āsīviso yathā ghoro, </span></div><p><div class=verse-container id=tha-ap394:64.2><span>migarājāva kesarī; </span></div><p><div class=verse-container id=tha-ap394:64.3><span>Mattova kuñjaro dantī, </span></div><p><div class=verse-container id=tha-ap394:64.4><span>evaṁ buddhā durāsadā. </span></div><p><div class=verse-container id=tha-ap394:65.1><span>Ukkāsitañca khipitaṁ, </span></div><p><div class=verse-container id=tha-ap394:65.2><span>ajjhupekkhiya māṇavā; </span></div><p><div class=verse-container id=tha-ap394:65.3><span>Pade padaṁ nikkhipantā, </span></div><p><div class=verse-container id=tha-ap394:65.4><span>upetha buddhasantikaṁ. </span></div><p><div class=verse-container id=tha-ap394:66.1><span>Paṭisallānagarukā, </span></div><p><div class=verse-container id=tha-ap394:66.2><span>appasaddā durāsadā; </span></div><p><div class=verse-container id=tha-ap394:66.3><span>Durūpasaṅkamā buddhā, </span></div><p><div class=verse-container id=tha-ap394:66.4><span>garū honti sadevake. </span></div><p><div class=verse-container id=tha-ap394:67.1><span>Yadāhaṁ pañhaṁ pucchāmi, </span></div><p><div class=verse-container id=tha-ap394:67.2><span>paṭisammodayāmi vā; </span></div><p><div class=verse-container id=tha-ap394:67.3><span>Appasaddā tadā hotha, </span></div><p><div class=verse-container id=tha-ap394:67.4><span>munibhūtāva tiṭṭhatha. </span></div><p><div class=verse-container id=tha-ap394:68.1><span>Yaṁ so deseti sambuddho, </span></div><p><div class=verse-container id=tha-ap394:68.2><span>khemaṁ nibbānapattiyā; </span></div><p><div class=verse-container id=tha-ap394:68.3><span>Tamevatthaṁ nisāmetha, </span></div><p><div class=verse-container id=tha-ap394:68.4><span>saddhammasavanaṁ sukhaṁ’. </span></div><p><div class=verse-container id=tha-ap394:69.1><span>Upasaṅkamma sambuddhaṁ, </span></div><p><div class=verse-container id=tha-ap394:69.2><span>sammodiṁ muninā ahaṁ; </span></div><p><div class=verse-container id=tha-ap394:69.3><span>Taṁ kathaṁ vītisāretvā, </span></div><p><div class=verse-container id=tha-ap394:69.4><span>lakkhaṇe upadhārayiṁ. </span></div><p><div class=verse-container id=tha-ap394:70.1><span>Lakkhaṇe dve ca kaṅkhāmi, </span></div><p><div class=verse-container id=tha-ap394:70.2><span>passāmi tiṁsalakkhaṇe; </span></div><p><div class=verse-container id=tha-ap394:70.3><span>Kosohitavatthaguyhaṁ, </span></div><p><div class=verse-container id=tha-ap394:70.4><span>iddhiyā dassayī muni. </span></div><p><div class=verse-container id=tha-ap394:71.1><span>Jivhaṁ ninnāmayitvāna, </span></div><p><div class=verse-container id=tha-ap394:71.2><span>kaṇṇasote ca nāsike; </span></div><p><div class=verse-container id=tha-ap394:71.3><span>Paṭimasi nalāṭantaṁ, </span></div><p><div class=verse-container id=tha-ap394:71.4><span>kevalaṁ chādayī jino. </span></div><p><div class=verse-container id=tha-ap394:72.1><span>Tassāhaṁ lakkhaṇe disvā, </span></div><p><div class=verse-container id=tha-ap394:72.2><span>paripuṇṇe sabyañjane; </span></div><p><div class=verse-container id=tha-ap394:72.3><span>Buddhoti niṭṭhaṁ gantvāna, </span></div><p><div class=verse-container id=tha-ap394:72.4><span>saha sissehi pabbajiṁ. </span></div><p><div class=verse-container id=tha-ap394:73.1><span>Satehi tīhi sahito, </span></div><p><div class=verse-container id=tha-ap394:73.2><span>pabbajiṁ anagāriyaṁ; </span></div><p><div class=verse-container id=tha-ap394:73.3><span>Addhamāse asampatte, </span></div><p><div class=verse-container id=tha-ap394:73.4><span>sabbe pattāmha nibbutiṁ. </span></div><p><div class=verse-container id=tha-ap394:74.1><span>Ekato kammaṁ katvāna, </span></div><p><div class=verse-container id=tha-ap394:74.2><span>puññakkhette anuttare; </span></div><p><div class=verse-container id=tha-ap394:74.3><span>Ekato saṁsaritvāna, </span></div><p><div class=verse-container id=tha-ap394:74.4><span>ekato vinivattayuṁ. </span></div><p><div class=verse-container id=tha-ap394:75.1><span>Gopānasiyo datvāna, </span></div><p><div class=verse-container id=tha-ap394:75.2><span>pūgadhamme vasiṁ ahaṁ; </span></div><p><div class=verse-container id=tha-ap394:75.3><span>Tena kammena sukatena, </span></div><p><div class=verse-container id=tha-ap394:75.4><span>aṭṭha hetū labhāmahaṁ. </span></div><p><div class=verse-container id=tha-ap394:76.1><span>Disāsu pūjito homi, </span></div><p><div class=verse-container id=tha-ap394:76.2><span>bhogā ca amitā mama; </span></div><p><div class=verse-container id=tha-ap394:76.3><span>Patiṭṭhā homi sabbesaṁ, </span></div><p><div class=verse-container id=tha-ap394:76.4><span>tāso mama na vijjati. </span></div><p><div class=verse-container id=tha-ap394:77.1><span>Byādhayo me na vijjanti, </span></div><p><div class=verse-container id=tha-ap394:77.2><span>dīghāyuṁ pālayāmi ca; </span></div><p><div class=verse-container id=tha-ap394:77.3><span>Sukhumacchaviko homi, </span></div><p><div class=verse-container id=tha-ap394:77.4><span>āvāse patthite vase. </span></div><p><div class=verse-container id=tha-ap394:78.1><span>Aṭṭha gopānasī datvā, </span></div><p><div class=verse-container id=tha-ap394:78.2><span>pūgadhamme vasiṁ ahaṁ; </span></div><p><div class=verse-container id=tha-ap394:78.3><span>Paṭisambhidārahattañca, </span></div><p><div class=verse-container id=tha-ap394:78.4><span>etaṁ me aparaṭṭhamaṁ. </span></div><p><div class=verse-container id=tha-ap394:79.1><span>Sabbavositavosāno, </span></div><p><div class=verse-container id=tha-ap394:79.2><span>katakicco anāsavo; </span></div><p><div class=verse-container id=tha-ap394:79.3><span>Aṭṭhagopānasī nāma, </span></div><p><div class=verse-container id=tha-ap394:79.4><span>tava putto mahāmuni. </span></div><p><div class=verse-container id=tha-ap394:80.1><span>Pañca thambhāni datvāna, </span></div><p><div class=verse-container id=tha-ap394:80.2><span>pūgadhamme vasiṁ ahaṁ; </span></div><p><div class=verse-container id=tha-ap394:80.3><span>Tena kammena sukatena, </span></div><p><div class=verse-container id=tha-ap394:80.4><span>pañca hetū labhāmahaṁ. </span></div><p><div class=verse-container id=tha-ap394:81.1><span>Acalo homi mettāya, </span></div><p><div class=verse-container id=tha-ap394:81.2><span>anūnaṅgo bhavāmahaṁ; </span></div><p><div class=verse-container id=tha-ap394:81.3><span>Ādeyyavacano homi, </span></div><p><div class=verse-container id=tha-ap394:81.4><span>na dhaṁsemi yathā ahaṁ. </span></div><p><div class=verse-container id=tha-ap394:82.1><span>Abhantaṁ hoti me cittaṁ, </span></div><p><div class=verse-container id=tha-ap394:82.2><span>akhilo homi kassaci; </span></div><p><div class=verse-container id=tha-ap394:82.3><span>Tena kammena sukatena, </span></div><p><div class=verse-container id=tha-ap394:82.4><span>vimalo homi sāsane. </span></div><p><div class=verse-container id=tha-ap394:83.1><span>Sagāravo sappatisso, </span></div><p><div class=verse-container id=tha-ap394:83.2><span>katakicco anāsavo; </span></div><p><div class=verse-container id=tha-ap394:83.3><span>Sāvako te mahāvīra, </span></div><p><div class=verse-container id=tha-ap394:83.4><span>bhikkhu taṁ vandate muni. </span></div><p><div class=verse-container id=tha-ap394:84.1><span>Katvā sukatapallaṅkaṁ, </span></div><p><div class=verse-container id=tha-ap394:84.2><span>sālāyaṁ paññapesahaṁ; </span></div><p><div class=verse-container id=tha-ap394:84.3><span>Tena kammena sukatena, </span></div><p><div class=verse-container id=tha-ap394:84.4><span>pañca hetū labhāmahaṁ. </span></div><p><div class=verse-container id=tha-ap394:85.1><span>Ucce kule pajāyitvā, </span></div><p><div class=verse-container id=tha-ap394:85.2><span>mahābhogo bhavāmahaṁ; </span></div><p><div class=verse-container id=tha-ap394:85.3><span>Sabbasampattiko homi, </span></div><p><div class=verse-container id=tha-ap394:85.4><span>maccheraṁ me na vijjati. </span></div><p><div class=verse-container id=tha-ap394:86.1><span>Gamane patthite mayhaṁ, </span></div><p><div class=verse-container id=tha-ap394:86.2><span>pallaṅko upatiṭṭhati; </span></div><p><div class=verse-container id=tha-ap394:86.3><span>Saha pallaṅkaseṭṭhena, </span></div><p><div class=verse-container id=tha-ap394:86.4><span>gacchāmi mama patthitaṁ. </span></div><p><div class=verse-container id=tha-ap394:87.1><span>Tena pallaṅkadānena, </span></div><p><div class=verse-container id=tha-ap394:87.2><span>tamaṁ sabbaṁ vinodayiṁ; </span></div><p><div class=verse-container id=tha-ap394:87.3><span>Sabbābhiññābalappatto, </span></div><p><div class=verse-container id=tha-ap394:87.4><span>thero vandati taṁ muni. </span></div><p><div class=verse-container id=tha-ap394:88.1><span>Parakiccattakiccāni, </span></div><p><div class=verse-container id=tha-ap394:88.2><span>sabbakiccāni sādhayiṁ; </span></div><p><div class=verse-container id=tha-ap394:88.3><span>Tena kammena sukatena, </span></div><p><div class=verse-container id=tha-ap394:88.4><span>pāvisiṁ abhayaṁ puraṁ. </span></div><p><div class=verse-container id=tha-ap394:89.1><span>Pariniṭṭhitasālamhi, </span></div><p><div class=verse-container id=tha-ap394:89.2><span>paribhogamadāsahaṁ; </span></div><p><div class=verse-container id=tha-ap394:89.3><span>Tena kammena sukatena, </span></div><p><div class=verse-container id=tha-ap394:89.4><span>seṭṭhattaṁ ajjhupāgato. </span></div><p><div class=verse-container id=tha-ap394:90.1><span>Ye keci damakā loke, </span></div><p><div class=verse-container id=tha-ap394:90.2><span>hatthiasse damenti ye; </span></div><p><div class=verse-container id=tha-ap394:90.3><span>Karitvā kāraṇā nānā, </span></div><p><div class=verse-container id=tha-ap394:90.4><span>dāruṇena damenti te. </span></div><p><div class=verse-container id=tha-ap394:91.1><span>Na hevaṁ tvaṁ mahāvīra, </span></div><p><div class=verse-container id=tha-ap394:91.2><span>damesi naranāriyo; </span></div><p><div class=verse-container id=tha-ap394:91.3><span>Adaṇḍena asatthena, </span></div><p><div class=verse-container id=tha-ap394:91.4><span>damesi uttame dame. </span></div><p><div class=verse-container id=tha-ap394:92.1><span>Dānassa vaṇṇe kittento, </span></div><p><div class=verse-container id=tha-ap394:92.2><span>desanākusalo muni; </span></div><p><div class=verse-container id=tha-ap394:92.3><span>Ekapañhaṁ kathentova, </span></div><p><div class=verse-container id=tha-ap394:92.4><span>bodhesi tisate muni. </span></div><p><div class=verse-container id=tha-ap394:93.1><span>Dantā mayaṁ sārathinā, </span></div><p><div class=verse-container id=tha-ap394:93.2><span>suvimuttā anāsavā; </span></div><p><div class=verse-container id=tha-ap394:93.3><span>Sabbābhiññābalapattā, </span></div><p><div class=verse-container id=tha-ap394:93.4><span>nibbutā upadhikkhaye. </span></div><p><div class=verse-container id=tha-ap394:94.1><span>Satasahassito kappe, </span></div><p><div class=verse-container id=tha-ap394:94.2><span>yaṁ dānamadadiṁ tadā; </span></div><p><div class=verse-container id=tha-ap394:94.3><span>Atikkantā bhayā sabbe, </span></div><p><div class=verse-container id=tha-ap394:94.4><span>sālādānassidaṁ phalaṁ. </span></div><p><div class=verse-container id=tha-ap394:95.1><span>Kilesā jhāpitā mayhaṁ, </span></div><p><div class=verse-container id=tha-ap394:95.2><span>…pe… </span></div><p><div class=verse-container id=tha-ap394:95.3><span>viharāmi anāsavo. </span></div><p><div class=verse-container id=tha-ap394:96.1><span>Svāgataṁ vata me āsi, </span></div><p><div class=verse-container id=tha-ap394:96.2><span>…pe… </span></div><p><div class=verse-container id=tha-ap394:96.3><span>kataṁ buddhassa sāsanaṁ. </span></div><p><div class=verse-container id=tha-ap394:97.1><span>Paṭisambhidā catasso, </span></div><p><div class=verse-container id=tha-ap394:97.2><span>…pe… </span></div><p><div class=verse-container id=tha-ap394:97.3><span>kataṁ buddhassa sāsanaṁ”. </span></div><p><div class=verse-container id=tha-ap394:98.1><span>Itthaṁ sudaṁ āyasmā selo sapariso bhagavato santike imā gāthāyo abhāsitthāti. </span></div><p><div class=verse-container id=tha-ap394:99.1><span>Selattherassāpadānaṁ dutiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0393.html>Previous</a><a href=/canon/en/pli/ms/sutta/kn/tha-ap/tha-ap0395.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>