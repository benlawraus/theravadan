<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0408.html>Previous</a><a href=/canon/en/pli/ms/sutta/kn/tha-ap/tha-ap0410.html>Next</a></div><p><div class=verse-container id=tha-ap409:0.1><span>Therāpadāna </span></div><p><div class=verse-container id=tha-ap409:0.2><span>Metteyyavagga </span></div><p><div class=verse-container id=tha-ap409:0.3><span class=big-bold>Hemakattheraapadāna </span></div><p><div class=verse-container id=tha-ap409:1.1><span>“Pabbhārakūṭaṁ nissāya, </span></div><p><div class=verse-container id=tha-ap409:1.2><span>anomo nāma tāpaso; </span></div><p><div class=verse-container id=tha-ap409:1.3><span>Assamaṁ sukataṁ katvā, </span></div><p><div class=verse-container id=tha-ap409:1.4><span>paṇṇasāle vasī tadā. </span></div><p><div class=verse-container id=tha-ap409:2.1><span>Siddhaṁ tassa tapo kammaṁ, </span></div><p><div class=verse-container id=tha-ap409:2.2><span>siddhipatto sake bale; </span></div><p><div class=verse-container id=tha-ap409:2.3><span>Sakasāmaññavikkanto, </span></div><p><div class=verse-container id=tha-ap409:2.4><span>ātāpī nipako muni. </span></div><p><div class=verse-container id=tha-ap409:3.1><span>Visārado sasamaye, </span></div><p><div class=verse-container id=tha-ap409:3.2><span>paravāde ca kovido; </span></div><p><div class=verse-container id=tha-ap409:3.3><span>Paṭṭho bhūmantalikkhamhi, </span></div><p><div class=verse-container id=tha-ap409:3.4><span>uppātamhi ca kovido. </span></div><p><div class=verse-container id=tha-ap409:4.1><span>Vītasoko nirārambho, </span></div><p><div class=verse-container id=tha-ap409:4.2><span>appāhāro alolupo; </span></div><p><div class=verse-container id=tha-ap409:4.3><span>Lābhālābhena santuṭṭho, </span></div><p><div class=verse-container id=tha-ap409:4.4><span>jhāyī jhānarato muni. </span></div><p><div class=verse-container id=tha-ap409:5.1><span>Piyadassī nāma sambuddho, </span></div><p><div class=verse-container id=tha-ap409:5.2><span>aggo kāruṇiko muni; </span></div><p><div class=verse-container id=tha-ap409:5.3><span>Satte tāretukāmo so, </span></div><p><div class=verse-container id=tha-ap409:5.4><span>karuṇāya pharī tadā. </span></div><p><div class=verse-container id=tha-ap409:6.1><span>Bodhaneyyaṁ janaṁ disvā, </span></div><p><div class=verse-container id=tha-ap409:6.2><span>piyadassī mahāmuni; </span></div><p><div class=verse-container id=tha-ap409:6.3><span>Cakkavāḷasahassampi, </span></div><p><div class=verse-container id=tha-ap409:6.4><span>gantvā ovadate muni. </span></div><p><div class=verse-container id=tha-ap409:7.1><span>Mamuddharitukāmo so, </span></div><p><div class=verse-container id=tha-ap409:7.2><span>mamassamamupāgami; </span></div><p><div class=verse-container id=tha-ap409:7.3><span>Na diṭṭho me jino pubbe, </span></div><p><div class=verse-container id=tha-ap409:7.4><span>na sutopi ca kassaci. </span></div><p><div class=verse-container id=tha-ap409:8.1><span>Uppātā supinā mayhaṁ, </span></div><p><div class=verse-container id=tha-ap409:8.2><span>lakkhaṇā suppakāsitā; </span></div><p><div class=verse-container id=tha-ap409:8.3><span>Paṭṭho bhūmantalikkhamhi, </span></div><p><div class=verse-container id=tha-ap409:8.4><span>nakkhattapadakovido. </span></div><p><div class=verse-container id=tha-ap409:9.1><span>Sohaṁ buddhassa sutvāna, </span></div><p><div class=verse-container id=tha-ap409:9.2><span>tattha cittaṁ pasādayiṁ; </span></div><p><div class=verse-container id=tha-ap409:9.3><span>Tiṭṭhanto vā nisinno vā, </span></div><p><div class=verse-container id=tha-ap409:9.4><span>sarāmi niccakālikaṁ. </span></div><p><div class=verse-container id=tha-ap409:10.1><span>Mayi evaṁ sarantamhi, </span></div><p><div class=verse-container id=tha-ap409:10.2><span>bhagavāpi anussari; </span></div><p><div class=verse-container id=tha-ap409:10.3><span>Buddhaṁ anussarantassa, </span></div><p><div class=verse-container id=tha-ap409:10.4><span>pīti me hoti tāvade. </span></div><p><div class=verse-container id=tha-ap409:11.1><span>Kālañca punarāgamma, </span></div><p><div class=verse-container id=tha-ap409:11.2><span>upesi maṁ mahāmuni; </span></div><p><div class=verse-container id=tha-ap409:11.3><span>Sampattepi na jānāmi, </span></div><p><div class=verse-container id=tha-ap409:11.4><span>ayaṁ buddho mahāmuni. </span></div><p><div class=verse-container id=tha-ap409:12.1><span>Anukampako kāruṇiko, </span></div><p><div class=verse-container id=tha-ap409:12.2><span>piyadassī mahāmuni; </span></div><p><div class=verse-container id=tha-ap409:12.3><span>Sañjānāpesi attānaṁ, </span></div><p><div class=verse-container id=tha-ap409:12.4><span>‘ahaṁ buddho sadevake’. </span></div><p><div class=verse-container id=tha-ap409:13.1><span>Sañjānitvāna sambuddhaṁ, </span></div><p><div class=verse-container id=tha-ap409:13.2><span>piyadassiṁ mahāmuniṁ; </span></div><p><div class=verse-container id=tha-ap409:13.3><span>Sakaṁ cittaṁ pasādetvā, </span></div><p><div class=verse-container id=tha-ap409:13.4><span>idaṁ vacanamabraviṁ. </span></div><p><div class=verse-container id=tha-ap409:14.1><span>‘Aññe pīṭhe ca pallaṅke, </span></div><p><div class=verse-container id=tha-ap409:14.2><span>āsandīsu nisīdare; </span></div><p><div class=verse-container id=tha-ap409:14.3><span>Tuvampi sabbadassāvī, </span></div><p><div class=verse-container id=tha-ap409:14.4><span>nisīda ratanāsane’. </span></div><p><div class=verse-container id=tha-ap409:15.1><span>Sabbaratanamayaṁ pīṭhaṁ, </span></div><p><div class=verse-container id=tha-ap409:15.2><span>nimminitvāna tāvade; </span></div><p><div class=verse-container id=tha-ap409:15.3><span>Piyadassissa munino, </span></div><p><div class=verse-container id=tha-ap409:15.4><span>adāsiṁ iddhinimmitaṁ. </span></div><p><div class=verse-container id=tha-ap409:16.1><span>Ratane ca nisinnassa, </span></div><p><div class=verse-container id=tha-ap409:16.2><span>pīṭhake iddhinimmite; </span></div><p><div class=verse-container id=tha-ap409:16.3><span>Kumbhamattaṁ jambuphalaṁ, </span></div><p><div class=verse-container id=tha-ap409:16.4><span>adāsiṁ tāvade ahaṁ. </span></div><p><div class=verse-container id=tha-ap409:17.1><span>Mama hāsaṁ janetvāna, </span></div><p><div class=verse-container id=tha-ap409:17.2><span>paribhuñji mahāmuni; </span></div><p><div class=verse-container id=tha-ap409:17.3><span>Tadā cittaṁ pasādetvā, </span></div><p><div class=verse-container id=tha-ap409:17.4><span>satthāraṁ abhivādayiṁ. </span></div><p><div class=verse-container id=tha-ap409:18.1><span>Piyadassī tu bhagavā, </span></div><p><div class=verse-container id=tha-ap409:18.2><span>lokajeṭṭho narāsabho; </span></div><p><div class=verse-container id=tha-ap409:18.3><span>Ratanāsanamāsīno, </span></div><p><div class=verse-container id=tha-ap409:18.4><span>imā gāthā abhāsatha. </span></div><p><div class=verse-container id=tha-ap409:19.1><span>‘Yo me ratanamayaṁ pīṭhaṁ, </span></div><p><div class=verse-container id=tha-ap409:19.2><span>amatañca phalaṁ adā; </span></div><p><div class=verse-container id=tha-ap409:19.3><span>Tamahaṁ kittayissāmi, </span></div><p><div class=verse-container id=tha-ap409:19.4><span>suṇātha mama bhāsato. </span></div><p><div class=verse-container id=tha-ap409:20.1><span>Sattasattati kappāni, </span></div><p><div class=verse-container id=tha-ap409:20.2><span>devaloke ramissati; </span></div><p><div class=verse-container id=tha-ap409:20.3><span>Pañcasattatikkhattuñca, </span></div><p><div class=verse-container id=tha-ap409:20.4><span>cakkavattī bhavissati. </span></div><p><div class=verse-container id=tha-ap409:21.1><span>Dvattiṁsakkhattuṁ devindo, </span></div><p><div class=verse-container id=tha-ap409:21.2><span>devarajjaṁ karissati; </span></div><p><div class=verse-container id=tha-ap409:21.3><span>Padesarajjaṁ vipulaṁ, </span></div><p><div class=verse-container id=tha-ap409:21.4><span>gaṇanāto asaṅkhiyaṁ. </span></div><p><div class=verse-container id=tha-ap409:22.1><span>Soṇṇamayaṁ rūpimayaṁ, </span></div><p><div class=verse-container id=tha-ap409:22.2><span>pallaṅkaṁ sukataṁ bahuṁ; </span></div><p><div class=verse-container id=tha-ap409:22.3><span>Lohitaṅgamayañceva, </span></div><p><div class=verse-container id=tha-ap409:22.4><span>lacchati ratanāmayaṁ. </span></div><p><div class=verse-container id=tha-ap409:23.1><span>Caṅkamantampi manujaṁ, </span></div><p><div class=verse-container id=tha-ap409:23.2><span>puññakammasamaṅginaṁ; </span></div><p><div class=verse-container id=tha-ap409:23.3><span>Pallaṅkāni anekāni, </span></div><p><div class=verse-container id=tha-ap409:23.4><span>parivāressare tadā. </span></div><p><div class=verse-container id=tha-ap409:24.1><span>Kūṭāgārā ca pāsādā, </span></div><p><div class=verse-container id=tha-ap409:24.2><span>sayanañca mahārahaṁ; </span></div><p><div class=verse-container id=tha-ap409:24.3><span>Imassa cittamaññāya, </span></div><p><div class=verse-container id=tha-ap409:24.4><span>nibbattissanti tāvade. </span></div><p><div class=verse-container id=tha-ap409:25.1><span>Saṭṭhi nāgasahassāni, </span></div><p><div class=verse-container id=tha-ap409:25.2><span>sabbālaṅkārabhūsitā; </span></div><p><div class=verse-container id=tha-ap409:25.3><span>Suvaṇṇakacchā mātaṅgā, </span></div><p><div class=verse-container id=tha-ap409:25.4><span>hemakappanavāsasā. </span></div><p><div class=verse-container id=tha-ap409:26.1><span>Ārūḷhā gāmaṇīyehi, </span></div><p><div class=verse-container id=tha-ap409:26.2><span>tomaraṅkusapāṇibhi; </span></div><p><div class=verse-container id=tha-ap409:26.3><span>Imaṁ paricarissanti, </span></div><p><div class=verse-container id=tha-ap409:26.4><span>ratnapīṭhassidaṁ phalaṁ. </span></div><p><div class=verse-container id=tha-ap409:27.1><span>Saṭṭhi assasahassāni, </span></div><p><div class=verse-container id=tha-ap409:27.2><span>sabbālaṅkārabhūsitā; </span></div><p><div class=verse-container id=tha-ap409:27.3><span>Ājānīyāva jātiyā, </span></div><p><div class=verse-container id=tha-ap409:27.4><span>sindhavā sīghavāhino. </span></div><p><div class=verse-container id=tha-ap409:28.1><span>Ārūḷhā gāmaṇīyehi, </span></div><p><div class=verse-container id=tha-ap409:28.2><span>illiyācāpadhāribhi; </span></div><p><div class=verse-container id=tha-ap409:28.3><span>Tepimaṁ paricarissanti, </span></div><p><div class=verse-container id=tha-ap409:28.4><span>ratnapīṭhassidaṁ phalaṁ. </span></div><p><div class=verse-container id=tha-ap409:29.1><span>Saṭṭhi rathasahassāni, </span></div><p><div class=verse-container id=tha-ap409:29.2><span>sabbālaṅkārabhūsitā; </span></div><p><div class=verse-container id=tha-ap409:29.3><span>Dīpā athopi veyagghā, </span></div><p><div class=verse-container id=tha-ap409:29.4><span>sannaddhā ussitaddhajā. </span></div><p><div class=verse-container id=tha-ap409:30.1><span>Ārūḷhā gāmaṇīyehi, </span></div><p><div class=verse-container id=tha-ap409:30.2><span>cāpahatthehi vammibhi; </span></div><p><div class=verse-container id=tha-ap409:30.3><span>Parivāressantimaṁ niccaṁ, </span></div><p><div class=verse-container id=tha-ap409:30.4><span>ratnapīṭhassidaṁ phalaṁ. </span></div><p><div class=verse-container id=tha-ap409:31.1><span>Saṭṭhi dhenusahassāni, </span></div><p><div class=verse-container id=tha-ap409:31.2><span>dohaññā puṅgavūsabhe; </span></div><p><div class=verse-container id=tha-ap409:31.3><span>Vacchake janayissanti, </span></div><p><div class=verse-container id=tha-ap409:31.4><span>ratnapīṭhassidaṁ phalaṁ. </span></div><p><div class=verse-container id=tha-ap409:32.1><span>Soḷasitthisahassāni, </span></div><p><div class=verse-container id=tha-ap409:32.2><span>sabbālaṅkārabhūsitā; </span></div><p><div class=verse-container id=tha-ap409:32.3><span>Vicittavatthābharaṇā, </span></div><p><div class=verse-container id=tha-ap409:32.4><span>āmukkamaṇikuṇḍalā. </span></div><p><div class=verse-container id=tha-ap409:33.1><span>Aḷārapamhā hasulā, </span></div><p><div class=verse-container id=tha-ap409:33.2><span>susaññā tanumajjhimā; </span></div><p><div class=verse-container id=tha-ap409:33.3><span>Parivāressantimaṁ niccaṁ, </span></div><p><div class=verse-container id=tha-ap409:33.4><span>ratnapīṭhassidaṁ phalaṁ. </span></div><p><div class=verse-container id=tha-ap409:34.1><span>Aṭṭhārase kappasate, </span></div><p><div class=verse-container id=tha-ap409:34.2><span>gotamo nāma cakkhumā; </span></div><p><div class=verse-container id=tha-ap409:34.3><span>Tamandhakāraṁ vidhamitvā, </span></div><p><div class=verse-container id=tha-ap409:34.4><span>buddho loke bhavissati. </span></div><p><div class=verse-container id=tha-ap409:35.1><span>Tassa dassanamāgamma, </span></div><p><div class=verse-container id=tha-ap409:35.2><span>pabbajissatikiñcano; </span></div><p><div class=verse-container id=tha-ap409:35.3><span>Tosayitvāna satthāraṁ, </span></div><p><div class=verse-container id=tha-ap409:35.4><span>sāsanebhiramissati. </span></div><p><div class=verse-container id=tha-ap409:36.1><span>Tassa dhammaṁ suṇitvāna, </span></div><p><div class=verse-container id=tha-ap409:36.2><span>kilese ghātayissati; </span></div><p><div class=verse-container id=tha-ap409:36.3><span>Sabbāsave pariññāya, </span></div><p><div class=verse-container id=tha-ap409:36.4><span>nibbāyissatināsavo’. </span></div><p><div class=verse-container id=tha-ap409:37.1><span>Vīriyaṁ me dhuradhorayhaṁ, </span></div><p><div class=verse-container id=tha-ap409:37.2><span>yogakkhemādhivāhanaṁ; </span></div><p><div class=verse-container id=tha-ap409:37.3><span>Uttamatthaṁ patthayanto, </span></div><p><div class=verse-container id=tha-ap409:37.4><span>sāsane viharāmahaṁ. </span></div><p><div class=verse-container id=tha-ap409:38.1><span>Idaṁ pacchimakaṁ mayhaṁ, </span></div><p><div class=verse-container id=tha-ap409:38.2><span>carimo vattate bhavo; </span></div><p><div class=verse-container id=tha-ap409:38.3><span>Sabbāsavā parikkhīṇā, </span></div><p><div class=verse-container id=tha-ap409:38.4><span>natthi dāni punabbhavo. </span></div><p><div class=verse-container id=tha-ap409:39.1><span>Kilesā jhāpitā mayhaṁ, </span></div><p><div class=verse-container id=tha-ap409:39.2><span>…pe… </span></div><p><div class=verse-container id=tha-ap409:39.3><span>viharāmi anāsavo. </span></div><p><div class=verse-container id=tha-ap409:40.1><span>Svāgataṁ vata me āsi, </span></div><p><div class=verse-container id=tha-ap409:40.2><span>…pe… </span></div><p><div class=verse-container id=tha-ap409:40.3><span>kataṁ buddhassa sāsanaṁ. </span></div><p><div class=verse-container id=tha-ap409:41.1><span>Paṭisambhidā catasso, </span></div><p><div class=verse-container id=tha-ap409:41.2><span>…pe… </span></div><p><div class=verse-container id=tha-ap409:41.3><span>kataṁ buddhassa sāsanaṁ”. </span></div><p><div class=verse-container id=tha-ap409:42.1><span>Itthaṁ sudaṁ āyasmā hemako thero imā gāthāyo abhāsitthāti. </span></div><p><div class=verse-container id=tha-ap409:43.1><span>Hemakattherassāpadānaṁ sattamaṁ. </span></div><p><div class=verse-container id=tha-ap409:43.2><span>Sattarasamaṁ bhāṇavāraṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0408.html>Previous</a><a href=/canon/en/pli/ms/sutta/kn/tha-ap/tha-ap0410.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>