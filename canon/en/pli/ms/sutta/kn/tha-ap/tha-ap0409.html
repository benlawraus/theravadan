<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0408.html>Previous</a><a href=/canon/en/pli/ms/sutta/kn/tha-ap/tha-ap0410.html>Next</a></div><p id=tha-ap409:0.1><span class=root>Therāpadāna </span><br><p id=tha-ap409:0.2><span class=root>Metteyyavagga </span><br><p id=tha-ap409:0.3><span class="root big-bold">Hemakattheraapadāna </span><br><p id=tha-ap409:1.1><span class=root>“Pabbhārakūṭaṁ nissāya, </span><br><p id=tha-ap409:1.2><span class=root>anomo nāma tāpaso; </span><br><p id=tha-ap409:1.3><span class=root>Assamaṁ sukataṁ katvā, </span><br><p id=tha-ap409:1.4><span class=root>paṇṇasāle vasī tadā. </span><br><p id=tha-ap409:2.1><span class=root>Siddhaṁ tassa tapo kammaṁ, </span><br><p id=tha-ap409:2.2><span class=root>siddhipatto sake bale; </span><br><p id=tha-ap409:2.3><span class=root>Sakasāmaññavikkanto, </span><br><p id=tha-ap409:2.4><span class=root>ātāpī nipako muni. </span><br><p id=tha-ap409:3.1><span class=root>Visārado sasamaye, </span><br><p id=tha-ap409:3.2><span class=root>paravāde ca kovido; </span><br><p id=tha-ap409:3.3><span class=root>Paṭṭho bhūmantalikkhamhi, </span><br><p id=tha-ap409:3.4><span class=root>uppātamhi ca kovido. </span><br><p id=tha-ap409:4.1><span class=root>Vītasoko nirārambho, </span><br><p id=tha-ap409:4.2><span class=root>appāhāro alolupo; </span><br><p id=tha-ap409:4.3><span class=root>Lābhālābhena santuṭṭho, </span><br><p id=tha-ap409:4.4><span class=root>jhāyī jhānarato muni. </span><br><p id=tha-ap409:5.1><span class=root>Piyadassī nāma sambuddho, </span><br><p id=tha-ap409:5.2><span class=root>aggo kāruṇiko muni; </span><br><p id=tha-ap409:5.3><span class=root>Satte tāretukāmo so, </span><br><p id=tha-ap409:5.4><span class=root>karuṇāya pharī tadā. </span><br><p id=tha-ap409:6.1><span class=root>Bodhaneyyaṁ janaṁ disvā, </span><br><p id=tha-ap409:6.2><span class=root>piyadassī mahāmuni; </span><br><p id=tha-ap409:6.3><span class=root>Cakkavāḷasahassampi, </span><br><p id=tha-ap409:6.4><span class=root>gantvā ovadate muni. </span><br><p id=tha-ap409:7.1><span class=root>Mamuddharitukāmo so, </span><br><p id=tha-ap409:7.2><span class=root>mamassamamupāgami; </span><br><p id=tha-ap409:7.3><span class=root>Na diṭṭho me jino pubbe, </span><br><p id=tha-ap409:7.4><span class=root>na sutopi ca kassaci. </span><br><p id=tha-ap409:8.1><span class=root>Uppātā supinā mayhaṁ, </span><br><p id=tha-ap409:8.2><span class=root>lakkhaṇā suppakāsitā; </span><br><p id=tha-ap409:8.3><span class=root>Paṭṭho bhūmantalikkhamhi, </span><br><p id=tha-ap409:8.4><span class=root>nakkhattapadakovido. </span><br><p id=tha-ap409:9.1><span class=root>Sohaṁ buddhassa sutvāna, </span><br><p id=tha-ap409:9.2><span class=root>tattha cittaṁ pasādayiṁ; </span><br><p id=tha-ap409:9.3><span class=root>Tiṭṭhanto vā nisinno vā, </span><br><p id=tha-ap409:9.4><span class=root>sarāmi niccakālikaṁ. </span><br><p id=tha-ap409:10.1><span class=root>Mayi evaṁ sarantamhi, </span><br><p id=tha-ap409:10.2><span class=root>bhagavāpi anussari; </span><br><p id=tha-ap409:10.3><span class=root>Buddhaṁ anussarantassa, </span><br><p id=tha-ap409:10.4><span class=root>pīti me hoti tāvade. </span><br><p id=tha-ap409:11.1><span class=root>Kālañca punarāgamma, </span><br><p id=tha-ap409:11.2><span class=root>upesi maṁ mahāmuni; </span><br><p id=tha-ap409:11.3><span class=root>Sampattepi na jānāmi, </span><br><p id=tha-ap409:11.4><span class=root>ayaṁ buddho mahāmuni. </span><br><p id=tha-ap409:12.1><span class=root>Anukampako kāruṇiko, </span><br><p id=tha-ap409:12.2><span class=root>piyadassī mahāmuni; </span><br><p id=tha-ap409:12.3><span class=root>Sañjānāpesi attānaṁ, </span><br><p id=tha-ap409:12.4><span class=root>‘ahaṁ buddho sadevake’. </span><br><p id=tha-ap409:13.1><span class=root>Sañjānitvāna sambuddhaṁ, </span><br><p id=tha-ap409:13.2><span class=root>piyadassiṁ mahāmuniṁ; </span><br><p id=tha-ap409:13.3><span class=root>Sakaṁ cittaṁ pasādetvā, </span><br><p id=tha-ap409:13.4><span class=root>idaṁ vacanamabraviṁ. </span><br><p id=tha-ap409:14.1><span class=root>‘Aññe pīṭhe ca pallaṅke, </span><br><p id=tha-ap409:14.2><span class=root>āsandīsu nisīdare; </span><br><p id=tha-ap409:14.3><span class=root>Tuvampi sabbadassāvī, </span><br><p id=tha-ap409:14.4><span class=root>nisīda ratanāsane’. </span><br><p id=tha-ap409:15.1><span class=root>Sabbaratanamayaṁ pīṭhaṁ, </span><br><p id=tha-ap409:15.2><span class=root>nimminitvāna tāvade; </span><br><p id=tha-ap409:15.3><span class=root>Piyadassissa munino, </span><br><p id=tha-ap409:15.4><span class=root>adāsiṁ iddhinimmitaṁ. </span><br><p id=tha-ap409:16.1><span class=root>Ratane ca nisinnassa, </span><br><p id=tha-ap409:16.2><span class=root>pīṭhake iddhinimmite; </span><br><p id=tha-ap409:16.3><span class=root>Kumbhamattaṁ jambuphalaṁ, </span><br><p id=tha-ap409:16.4><span class=root>adāsiṁ tāvade ahaṁ. </span><br><p id=tha-ap409:17.1><span class=root>Mama hāsaṁ janetvāna, </span><br><p id=tha-ap409:17.2><span class=root>paribhuñji mahāmuni; </span><br><p id=tha-ap409:17.3><span class=root>Tadā cittaṁ pasādetvā, </span><br><p id=tha-ap409:17.4><span class=root>satthāraṁ abhivādayiṁ. </span><br><p id=tha-ap409:18.1><span class=root>Piyadassī tu bhagavā, </span><br><p id=tha-ap409:18.2><span class=root>lokajeṭṭho narāsabho; </span><br><p id=tha-ap409:18.3><span class=root>Ratanāsanamāsīno, </span><br><p id=tha-ap409:18.4><span class=root>imā gāthā abhāsatha. </span><br><p id=tha-ap409:19.1><span class=root>‘Yo me ratanamayaṁ pīṭhaṁ, </span><br><p id=tha-ap409:19.2><span class=root>amatañca phalaṁ adā; </span><br><p id=tha-ap409:19.3><span class=root>Tamahaṁ kittayissāmi, </span><br><p id=tha-ap409:19.4><span class=root>suṇātha mama bhāsato. </span><br><p id=tha-ap409:20.1><span class=root>Sattasattati kappāni, </span><br><p id=tha-ap409:20.2><span class=root>devaloke ramissati; </span><br><p id=tha-ap409:20.3><span class=root>Pañcasattatikkhattuñca, </span><br><p id=tha-ap409:20.4><span class=root>cakkavattī bhavissati. </span><br><p id=tha-ap409:21.1><span class=root>Dvattiṁsakkhattuṁ devindo, </span><br><p id=tha-ap409:21.2><span class=root>devarajjaṁ karissati; </span><br><p id=tha-ap409:21.3><span class=root>Padesarajjaṁ vipulaṁ, </span><br><p id=tha-ap409:21.4><span class=root>gaṇanāto asaṅkhiyaṁ. </span><br><p id=tha-ap409:22.1><span class=root>Soṇṇamayaṁ rūpimayaṁ, </span><br><p id=tha-ap409:22.2><span class=root>pallaṅkaṁ sukataṁ bahuṁ; </span><br><p id=tha-ap409:22.3><span class=root>Lohitaṅgamayañceva, </span><br><p id=tha-ap409:22.4><span class=root>lacchati ratanāmayaṁ. </span><br><p id=tha-ap409:23.1><span class=root>Caṅkamantampi manujaṁ, </span><br><p id=tha-ap409:23.2><span class=root>puññakammasamaṅginaṁ; </span><br><p id=tha-ap409:23.3><span class=root>Pallaṅkāni anekāni, </span><br><p id=tha-ap409:23.4><span class=root>parivāressare tadā. </span><br><p id=tha-ap409:24.1><span class=root>Kūṭāgārā ca pāsādā, </span><br><p id=tha-ap409:24.2><span class=root>sayanañca mahārahaṁ; </span><br><p id=tha-ap409:24.3><span class=root>Imassa cittamaññāya, </span><br><p id=tha-ap409:24.4><span class=root>nibbattissanti tāvade. </span><br><p id=tha-ap409:25.1><span class=root>Saṭṭhi nāgasahassāni, </span><br><p id=tha-ap409:25.2><span class=root>sabbālaṅkārabhūsitā; </span><br><p id=tha-ap409:25.3><span class=root>Suvaṇṇakacchā mātaṅgā, </span><br><p id=tha-ap409:25.4><span class=root>hemakappanavāsasā. </span><br><p id=tha-ap409:26.1><span class=root>Ārūḷhā gāmaṇīyehi, </span><br><p id=tha-ap409:26.2><span class=root>tomaraṅkusapāṇibhi; </span><br><p id=tha-ap409:26.3><span class=root>Imaṁ paricarissanti, </span><br><p id=tha-ap409:26.4><span class=root>ratnapīṭhassidaṁ phalaṁ. </span><br><p id=tha-ap409:27.1><span class=root>Saṭṭhi assasahassāni, </span><br><p id=tha-ap409:27.2><span class=root>sabbālaṅkārabhūsitā; </span><br><p id=tha-ap409:27.3><span class=root>Ājānīyāva jātiyā, </span><br><p id=tha-ap409:27.4><span class=root>sindhavā sīghavāhino. </span><br><p id=tha-ap409:28.1><span class=root>Ārūḷhā gāmaṇīyehi, </span><br><p id=tha-ap409:28.2><span class=root>illiyācāpadhāribhi; </span><br><p id=tha-ap409:28.3><span class=root>Tepimaṁ paricarissanti, </span><br><p id=tha-ap409:28.4><span class=root>ratnapīṭhassidaṁ phalaṁ. </span><br><p id=tha-ap409:29.1><span class=root>Saṭṭhi rathasahassāni, </span><br><p id=tha-ap409:29.2><span class=root>sabbālaṅkārabhūsitā; </span><br><p id=tha-ap409:29.3><span class=root>Dīpā athopi veyagghā, </span><br><p id=tha-ap409:29.4><span class=root>sannaddhā ussitaddhajā. </span><br><p id=tha-ap409:30.1><span class=root>Ārūḷhā gāmaṇīyehi, </span><br><p id=tha-ap409:30.2><span class=root>cāpahatthehi vammibhi; </span><br><p id=tha-ap409:30.3><span class=root>Parivāressantimaṁ niccaṁ, </span><br><p id=tha-ap409:30.4><span class=root>ratnapīṭhassidaṁ phalaṁ. </span><br><p id=tha-ap409:31.1><span class=root>Saṭṭhi dhenusahassāni, </span><br><p id=tha-ap409:31.2><span class=root>dohaññā puṅgavūsabhe; </span><br><p id=tha-ap409:31.3><span class=root>Vacchake janayissanti, </span><br><p id=tha-ap409:31.4><span class=root>ratnapīṭhassidaṁ phalaṁ. </span><br><p id=tha-ap409:32.1><span class=root>Soḷasitthisahassāni, </span><br><p id=tha-ap409:32.2><span class=root>sabbālaṅkārabhūsitā; </span><br><p id=tha-ap409:32.3><span class=root>Vicittavatthābharaṇā, </span><br><p id=tha-ap409:32.4><span class=root>āmukkamaṇikuṇḍalā. </span><br><p id=tha-ap409:33.1><span class=root>Aḷārapamhā hasulā, </span><br><p id=tha-ap409:33.2><span class=root>susaññā tanumajjhimā; </span><br><p id=tha-ap409:33.3><span class=root>Parivāressantimaṁ niccaṁ, </span><br><p id=tha-ap409:33.4><span class=root>ratnapīṭhassidaṁ phalaṁ. </span><br><p id=tha-ap409:34.1><span class=root>Aṭṭhārase kappasate, </span><br><p id=tha-ap409:34.2><span class=root>gotamo nāma cakkhumā; </span><br><p id=tha-ap409:34.3><span class=root>Tamandhakāraṁ vidhamitvā, </span><br><p id=tha-ap409:34.4><span class=root>buddho loke bhavissati. </span><br><p id=tha-ap409:35.1><span class=root>Tassa dassanamāgamma, </span><br><p id=tha-ap409:35.2><span class=root>pabbajissatikiñcano; </span><br><p id=tha-ap409:35.3><span class=root>Tosayitvāna satthāraṁ, </span><br><p id=tha-ap409:35.4><span class=root>sāsanebhiramissati. </span><br><p id=tha-ap409:36.1><span class=root>Tassa dhammaṁ suṇitvāna, </span><br><p id=tha-ap409:36.2><span class=root>kilese ghātayissati; </span><br><p id=tha-ap409:36.3><span class=root>Sabbāsave pariññāya, </span><br><p id=tha-ap409:36.4><span class=root>nibbāyissatināsavo’. </span><br><p id=tha-ap409:37.1><span class=root>Vīriyaṁ me dhuradhorayhaṁ, </span><br><p id=tha-ap409:37.2><span class=root>yogakkhemādhivāhanaṁ; </span><br><p id=tha-ap409:37.3><span class=root>Uttamatthaṁ patthayanto, </span><br><p id=tha-ap409:37.4><span class=root>sāsane viharāmahaṁ. </span><br><p id=tha-ap409:38.1><span class=root>Idaṁ pacchimakaṁ mayhaṁ, </span><br><p id=tha-ap409:38.2><span class=root>carimo vattate bhavo; </span><br><p id=tha-ap409:38.3><span class=root>Sabbāsavā parikkhīṇā, </span><br><p id=tha-ap409:38.4><span class=root>natthi dāni punabbhavo. </span><br><p id=tha-ap409:39.1><span class=root>Kilesā jhāpitā mayhaṁ, </span><br><p id=tha-ap409:39.2><span class=root>…pe… </span><br><p id=tha-ap409:39.3><span class=root>viharāmi anāsavo. </span><br><p id=tha-ap409:40.1><span class=root>Svāgataṁ vata me āsi, </span><br><p id=tha-ap409:40.2><span class=root>…pe… </span><br><p id=tha-ap409:40.3><span class=root>kataṁ buddhassa sāsanaṁ. </span><br><p id=tha-ap409:41.1><span class=root>Paṭisambhidā catasso, </span><br><p id=tha-ap409:41.2><span class=root>…pe… </span><br><p id=tha-ap409:41.3><span class=root>kataṁ buddhassa sāsanaṁ”. </span><br><p id=tha-ap409:42.1><span class=root>Itthaṁ sudaṁ āyasmā hemako thero imā gāthāyo abhāsitthāti. </span><br><p id=tha-ap409:43.1><span class=root>Hemakattherassāpadānaṁ sattamaṁ. </span><br><p id=tha-ap409:43.2><span class=root>Sattarasamaṁ bhāṇavāraṁ. </span><br></main><footer class="container footer"><small><a href=/about>Contact info</a></small></footer>