<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0292.html>Previous</a><a href=/canon/en/pli/ms/sutta/kn/tha-ap/tha-ap0294.html>Next</a></div><p id=tha-ap293:0.1><span class=root>Therāpadāna </span><br><p id=tha-ap293:0.2><span class=root>Citakapūjakavagga </span><br><p id=tha-ap293:0.3><span class="root big-bold">Citakapūjakattheraapadāna </span><br><p id=tha-ap293:1.1><span class=root>“Ajito nāma nāmena, </span><br><p id=tha-ap293:1.2><span class=root>ahosiṁ brāhmaṇo tadā; </span><br><p id=tha-ap293:1.3><span class=root>Āhutiṁ yiṭṭhukāmohaṁ, </span><br><p id=tha-ap293:1.4><span class=root>nānāpupphaṁ samānayiṁ. </span><br><p id=tha-ap293:2.1><span class=root>Jalantaṁ citakaṁ disvā, </span><br><p id=tha-ap293:2.2><span class=root>sikhino lokabandhuno; </span><br><p id=tha-ap293:2.3><span class=root>Tañca pupphaṁ samānetvā, </span><br><p id=tha-ap293:2.4><span class=root>citake okiriṁ ahaṁ. </span><br><p id=tha-ap293:3.1><span class=root>Ekattiṁse ito kappe, </span><br><p id=tha-ap293:3.2><span class=root>yaṁ pupphamabhipūjayiṁ; </span><br><p id=tha-ap293:3.3><span class=root>Duggatiṁ nābhijānāmi, </span><br><p id=tha-ap293:3.4><span class=root>buddhapūjāyidaṁ phalaṁ. </span><br><p id=tha-ap293:4.1><span class=root>Sattavīse ito kappe, </span><br><p id=tha-ap293:4.2><span class=root>sattāsuṁ manujādhipā; </span><br><p id=tha-ap293:4.3><span class=root>Supajjalitanāmā te, </span><br><p id=tha-ap293:4.4><span class=root>cakkavattī mahabbalā. </span><br><p id=tha-ap293:5.1><span class=root>Paṭisambhidā catasso, </span><br><p id=tha-ap293:5.2><span class=root>vimokkhāpi ca aṭṭhime; </span><br><p id=tha-ap293:5.3><span class=root>Chaḷabhiññā sacchikatā, </span><br><p id=tha-ap293:5.4><span class=root>kataṁ buddhassa sāsanaṁ”. </span><br><p id=tha-ap293:6.1><span class=root>Itthaṁ sudaṁ āyasmā citakapūjako thero imā gāthāyo abhāsitthāti. </span><br><p id=tha-ap293:7.1><span class=root>Citakapūjakattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>