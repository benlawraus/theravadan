<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0490.html>Previous</a><a href=/canon/en/pli/ms/sutta/kn/tha-ap/tha-ap0492.html>Next</a></div><p id=tha-ap491:0.1><span class=root>Therāpadāna </span><br><p id=tha-ap491:0.2><span class=root>Paṁsukūlavagga </span><br><p id=tha-ap491:0.3><span class="root big-bold">9 Dhammaruciyattheraapadāna </span><br><p id=tha-ap491:1.1><span class=root>“Yadā dīpaṅkaro buddho, </span><br><p id=tha-ap491:1.2><span class=root>sumedhaṁ byākarī jino; </span><br><p id=tha-ap491:1.3><span class=root>‘Aparimeyye ito kappe, </span><br><p id=tha-ap491:1.4><span class=root>ayaṁ buddho bhavissati. </span><br><p id=tha-ap491:2.1><span class=root>Imassa janikā mātā, </span><br><p id=tha-ap491:2.2><span class=root>māyā nāma bhavissati; </span><br><p id=tha-ap491:2.3><span class=root>Pitā suddhodano nāma, </span><br><p id=tha-ap491:2.4><span class=root>ayaṁ hessati gotamo. </span><br><p id=tha-ap491:3.1><span class=root>Padhānaṁ padahitvāna, </span><br><p id=tha-ap491:3.2><span class=root>katvā dukkarakārikaṁ; </span><br><p id=tha-ap491:3.3><span class=root>Assatthamūle sambuddho, </span><br><p id=tha-ap491:3.4><span class=root>bujjhissati mahāyaso. </span><br><p id=tha-ap491:4.1><span class=root>Upatisso kolito ca, </span><br><p id=tha-ap491:4.2><span class=root>aggā hessanti sāvakā; </span><br><p id=tha-ap491:4.3><span class=root>Ānando nāma nāmena, </span><br><p id=tha-ap491:4.4><span class=root>upaṭṭhissatimaṁ jinaṁ. </span><br><p id=tha-ap491:5.1><span class=root>Khemā uppalavaṇṇā ca, </span><br><p id=tha-ap491:5.2><span class=root>aggā hessanti sāvikā; </span><br><p id=tha-ap491:5.3><span class=root>Citto āḷavako ceva, </span><br><p id=tha-ap491:5.4><span class=root>aggā hessantupāsakā. </span><br><p id=tha-ap491:6.1><span class=root>Khujjuttarā nandamātā, </span><br><p id=tha-ap491:6.2><span class=root>aggā hessantupāsikā; </span><br><p id=tha-ap491:6.3><span class=root>Bodhi imassa vīrassa, </span><br><p id=tha-ap491:6.4><span class=root>assatthoti pavuccati’. </span><br><p id=tha-ap491:7.1><span class=root>Idaṁ sutvāna vacanaṁ, </span><br><p id=tha-ap491:7.2><span class=root>asamassa mahesino; </span><br><p id=tha-ap491:7.3><span class=root>Āmoditā naramarū, </span><br><p id=tha-ap491:7.4><span class=root>namassanti katañjalī. </span><br><p id=tha-ap491:8.1><span class=root>Tadāhaṁ māṇavo āsiṁ, </span><br><p id=tha-ap491:8.2><span class=root>megho nāma susikkhito; </span><br><p id=tha-ap491:8.3><span class=root>Sutvā byākaraṇaṁ seṭṭhaṁ, </span><br><p id=tha-ap491:8.4><span class=root>sumedhassa mahāmune. </span><br><p id=tha-ap491:9.1><span class=root>Saṁvisaṭṭho bhavitvāna, </span><br><p id=tha-ap491:9.2><span class=root>sumedhe karuṇāsaye; </span><br><p id=tha-ap491:9.3><span class=root>Pabbajantañca taṁ vīraṁ, </span><br><p id=tha-ap491:9.4><span class=root>sahāva anupabbajiṁ. </span><br><p id=tha-ap491:10.1><span class=root>Saṁvuto pātimokkhasmiṁ, </span><br><p id=tha-ap491:10.2><span class=root>indriyesu ca pañcasu; </span><br><p id=tha-ap491:10.3><span class=root>Suddhājīvo sato vīro, </span><br><p id=tha-ap491:10.4><span class=root>jinasāsanakārako. </span><br><p id=tha-ap491:11.1><span class=root>Evaṁ viharamānohaṁ, </span><br><p id=tha-ap491:11.2><span class=root>pāpamittena kenaci; </span><br><p id=tha-ap491:11.3><span class=root>Niyojito anācāre, </span><br><p id=tha-ap491:11.4><span class=root>sumaggā paridhaṁsito. </span><br><p id=tha-ap491:12.1><span class=root>Vitakkavasiko hutvā, </span><br><p id=tha-ap491:12.2><span class=root>sāsanato apakkamiṁ; </span><br><p id=tha-ap491:12.3><span class=root>Pacchā tena kumittena, </span><br><p id=tha-ap491:12.4><span class=root>payutto mātughātanaṁ. </span><br><p id=tha-ap491:13.1><span class=root>Akariṁ ānantariyaṁ, </span><br><p id=tha-ap491:13.2><span class=root>ghātayiṁ duṭṭhamānaso; </span><br><p id=tha-ap491:13.3><span class=root>Tato cuto mahāvīciṁ, </span><br><p id=tha-ap491:13.4><span class=root>upapanno sudāruṇaṁ. </span><br><p id=tha-ap491:14.1><span class=root>Vinipātagato santo, </span><br><p id=tha-ap491:14.2><span class=root>saṁsariṁ dukkhito ciraṁ; </span><br><p id=tha-ap491:14.3><span class=root>Na puno addasaṁ vīraṁ, </span><br><p id=tha-ap491:14.4><span class=root>sumedhaṁ narapuṅgavaṁ. </span><br><p id=tha-ap491:15.1><span class=root>Asmiṁ kappe samuddamhi, </span><br><p id=tha-ap491:15.2><span class=root>maccho āsiṁ timiṅgalo; </span><br><p id=tha-ap491:15.3><span class=root>Disvāhaṁ sāgare nāvaṁ, </span><br><p id=tha-ap491:15.4><span class=root>gocaratthamupāgamiṁ. </span><br><p id=tha-ap491:16.1><span class=root>Disvā maṁ vāṇijā bhītā, </span><br><p id=tha-ap491:16.2><span class=root>buddhaseṭṭhamanussaruṁ; </span><br><p id=tha-ap491:16.3><span class=root>Gotamoti mahāghosaṁ, </span><br><p id=tha-ap491:16.4><span class=root>sutvā tehi udīritaṁ. </span><br><p id=tha-ap491:17.1><span class=root>Pubbasaññaṁ saritvāna, </span><br><p id=tha-ap491:17.2><span class=root>tato kālaṅkato ahaṁ; </span><br><p id=tha-ap491:17.3><span class=root>Sāvatthiyaṁ kule iddhe, </span><br><p id=tha-ap491:17.4><span class=root>jāto brāhmaṇajātiyaṁ. </span><br><p id=tha-ap491:18.1><span class=root>Āsiṁ dhammaruci nāma, </span><br><p id=tha-ap491:18.2><span class=root>sabbapāpajigucchako; </span><br><p id=tha-ap491:18.3><span class=root>Disvāhaṁ lokapajjotaṁ, </span><br><p id=tha-ap491:18.4><span class=root>jātiyā sattavassiko. </span><br><p id=tha-ap491:19.1><span class=root>Mahājetavanaṁ gantvā, </span><br><p id=tha-ap491:19.2><span class=root>pabbajiṁ anagāriyaṁ; </span><br><p id=tha-ap491:19.3><span class=root>Upemi buddhaṁ tikkhattuṁ, </span><br><p id=tha-ap491:19.4><span class=root>rattiyā divasassa ca. </span><br><p id=tha-ap491:20.1><span class=root>Tadā disvā muni āha, </span><br><p id=tha-ap491:20.2><span class=root>ciraṁ dhammarucīti maṁ; </span><br><p id=tha-ap491:20.3><span class=root>Tatohaṁ avacaṁ buddhaṁ, </span><br><p id=tha-ap491:20.4><span class=root>pubbakammapabhāvitaṁ. </span><br><p id=tha-ap491:21.1><span class=root>Suciraṁ satapuññalakkhaṇaṁ, </span><br><p id=tha-ap491:21.2><span class=root>Patipubbena visuddhapaccayaṁ; </span><br><p id=tha-ap491:21.3><span class=root>Ahamajjasupekkhanaṁ vata, </span><br><p id=tha-ap491:21.4><span class=root>Tava passāmi nirupamaṁ viggahaṁ. </span><br><p id=tha-ap491:22.1><span class=root>Suciraṁ vihatattamo mayā, </span><br><p id=tha-ap491:22.2><span class=root>Sucirakkhena nadī visositā; </span><br><p id=tha-ap491:22.3><span class=root>Suciraṁ amalaṁ visodhitaṁ, </span><br><p id=tha-ap491:22.4><span class=root>Nayanaṁ ñāṇamayaṁ mahāmune. </span><br><p id=tha-ap491:23.1><span class=root>Cirakālasamaṅgito tayā, </span><br><p id=tha-ap491:23.2><span class=root>Avinaṭṭho punarantaraṁ ciraṁ; </span><br><p id=tha-ap491:23.3><span class=root>Punarajjasamāgato tayā, </span><br><p id=tha-ap491:23.4><span class=root>Na hi nassanti katāni gotama. </span><br><p id=tha-ap491:24.1><span class=root>Kilesā jhāpitā mayhaṁ, </span><br><p id=tha-ap491:24.2><span class=root>…pe… </span><br><p id=tha-ap491:24.3><span class=root>viharāmi anāsavo. </span><br><p id=tha-ap491:25.1><span class=root>Svāgataṁ vata me āsi, </span><br><p id=tha-ap491:25.2><span class=root>…pe… </span><br><p id=tha-ap491:25.3><span class=root>kataṁ buddhassa sāsanaṁ. </span><br><p id=tha-ap491:26.1><span class=root>Paṭisambhidā catasso, </span><br><p id=tha-ap491:26.2><span class=root>…pe… </span><br><p id=tha-ap491:26.3><span class=root>kataṁ buddhassa sāsanaṁ”. </span><br><p id=tha-ap491:27.1><span class=root>Itthaṁ sudaṁ āyasmā dhammaruciyo thero imā gāthāyo abhāsitthāti. </span><br><p id=tha-ap491:28.1><span class=root>Dhammaruciyattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>