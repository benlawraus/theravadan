<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0409.html>Previous</a><a href=/canon/en/pli/ms/sutta/kn/tha-ap/tha-ap0411.html>Next</a></div><p id=tha-ap410:0.1><span class=root>Therāpadāna </span><br><p id=tha-ap410:0.2><span class=root>Metteyyavagga </span><br><p id=tha-ap410:0.3><span class="root big-bold">Todeyyattheraapadāna </span><br><p id=tha-ap410:1.1><span class=root>“Rājāsi vijayo nāma, </span><br><p id=tha-ap410:1.2><span class=root>ketumatīpuruttame; </span><br><p id=tha-ap410:1.3><span class=root>Sūro vikkamasampanno, </span><br><p id=tha-ap410:1.4><span class=root>puramajjhāvasī tadā. </span><br><p id=tha-ap410:2.1><span class=root>Tassa rañño pamattassa, </span><br><p id=tha-ap410:2.2><span class=root>aṭaviyo samuṭṭhahuṁ; </span><br><p id=tha-ap410:2.3><span class=root>Otārā tuṇḍikā ceva, </span><br><p id=tha-ap410:2.4><span class=root>raṭṭhaṁ viddhaṁsayuṁ tadā. </span><br><p id=tha-ap410:3.1><span class=root>Paccante kupite khippaṁ, </span><br><p id=tha-ap410:3.2><span class=root>sannipātesirindamo; </span><br><p id=tha-ap410:3.3><span class=root>Bhaṭe ceva balatthe ca, </span><br><p id=tha-ap410:3.4><span class=root>ariṁ niggāhayi tadā. </span><br><p id=tha-ap410:4.1><span class=root>Hatthārohā anīkaṭṭhā, </span><br><p id=tha-ap410:4.2><span class=root>sūrā ca cammayodhino; </span><br><p id=tha-ap410:4.3><span class=root>Dhanuggahā ca uggā ca, </span><br><p id=tha-ap410:4.4><span class=root>sabbe sannipatuṁ tadā. </span><br><p id=tha-ap410:5.1><span class=root>Āḷārikā ca kappakā, </span><br><p id=tha-ap410:5.2><span class=root>nhāpakā mālakārakā; </span><br><p id=tha-ap410:5.3><span class=root>Sūrā vijitasaṅgāmā, </span><br><p id=tha-ap410:5.4><span class=root>sabbe sannipatuṁ tadā. </span><br><p id=tha-ap410:6.1><span class=root>Khaggahatthā ca purisā, </span><br><p id=tha-ap410:6.2><span class=root>cāpahatthā ca vammino; </span><br><p id=tha-ap410:6.3><span class=root>Luddā vijitasaṅgāmā, </span><br><p id=tha-ap410:6.4><span class=root>sabbe sannipatuṁ tadā. </span><br><p id=tha-ap410:7.1><span class=root>Tidhāpabhinnā mātaṅgā, </span><br><p id=tha-ap410:7.2><span class=root>kuñjarā saṭṭhihāyanā; </span><br><p id=tha-ap410:7.3><span class=root>Suvaṇṇakacchālaṅkārā, </span><br><p id=tha-ap410:7.4><span class=root>sabbe sannipatuṁ tadā. </span><br><p id=tha-ap410:8.1><span class=root>Khamā sītassa uṇhassa, </span><br><p id=tha-ap410:8.2><span class=root>ukkāruharaṇassa ca; </span><br><p id=tha-ap410:8.3><span class=root>Yodhājīvā katakammā, </span><br><p id=tha-ap410:8.4><span class=root>sabbe sannipatuṁ tadā. </span><br><p id=tha-ap410:9.1><span class=root>Saṅkhasaddaṁ bherisaddaṁ, </span><br><p id=tha-ap410:9.2><span class=root>atho utujasaddakaṁ; </span><br><p id=tha-ap410:9.3><span class=root>Etehi te hāsayantā, </span><br><p id=tha-ap410:9.4><span class=root>sabbe sannipatuṁ tadā. </span><br><p id=tha-ap410:10.1><span class=root>Tisūlakontimantehi ca, </span><br><p id=tha-ap410:10.2><span class=root>kavacatomarehi ca; </span><br><p id=tha-ap410:10.3><span class=root>Koṭṭentānaṁ nipātentā, </span><br><p id=tha-ap410:10.4><span class=root>sabbe sannipatuṁ tadā. </span><br><p id=tha-ap410:11.1><span class=root>Kimevātinisāmetvā, </span><br><p id=tha-ap410:11.2><span class=root>sarājā ajitaṁ jino; </span><br><p id=tha-ap410:11.3><span class=root>Saṭṭhi pāṇasahassāni, </span><br><p id=tha-ap410:11.4><span class=root>sūle uttāsayiṁ tadā. </span><br><p id=tha-ap410:12.1><span class=root>Saddaṁ mānusakākaṁsu, </span><br><p id=tha-ap410:12.2><span class=root>‘aho rājā adhammiko; </span><br><p id=tha-ap410:12.3><span class=root>Niraye paccamānassa, </span><br><p id=tha-ap410:12.4><span class=root>kadā anto bhavissati’. </span><br><p id=tha-ap410:13.1><span class=root>Sayanehaṁ tuvaṭṭento, </span><br><p id=tha-ap410:13.2><span class=root>passāmi niraye tadā; </span><br><p id=tha-ap410:13.3><span class=root>Na supāmi divārattiṁ, </span><br><p id=tha-ap410:13.4><span class=root>sūlena tajjayanti maṁ. </span><br><p id=tha-ap410:14.1><span class=root>Kiṁ pamādena rajjena, </span><br><p id=tha-ap410:14.2><span class=root>vāhanena balena ca; </span><br><p id=tha-ap410:14.3><span class=root>Na te pahonti dhāretuṁ, </span><br><p id=tha-ap410:14.4><span class=root>tāpayanti mamaṁ sadā. </span><br><p id=tha-ap410:15.1><span class=root>Kiṁ me puttehi dārehi, </span><br><p id=tha-ap410:15.2><span class=root>rajjena sakalena ca; </span><br><p id=tha-ap410:15.3><span class=root>Yannūna pabbajeyyāhaṁ, </span><br><p id=tha-ap410:15.4><span class=root>gatimaggaṁ visodhaye. </span><br><p id=tha-ap410:16.1><span class=root>Saṭṭhi nāgasahassāni, </span><br><p id=tha-ap410:16.2><span class=root>sabbālaṅkārabhūsite; </span><br><p id=tha-ap410:16.3><span class=root>Suvaṇṇakacche mātaṅge, </span><br><p id=tha-ap410:16.4><span class=root>hemakappanavāsase. </span><br><p id=tha-ap410:17.1><span class=root>Ārūḷhe gāmaṇīyehi, </span><br><p id=tha-ap410:17.2><span class=root>tomaraṅkusapāṇibhi; </span><br><p id=tha-ap410:17.3><span class=root>Saṅgāmāvacare ṭhāne, </span><br><p id=tha-ap410:17.4><span class=root>anapekkho vihāyahaṁ; </span><br><p id=tha-ap410:17.5><span class=root>Sakakammena santatto, </span><br><p id=tha-ap410:17.6><span class=root>nikkhamiṁ anagāriyaṁ. </span><br><p id=tha-ap410:18.1><span class=root>Saṭṭhi assasahassāni, </span><br><p id=tha-ap410:18.2><span class=root>sabbālaṅkārabhūsite; </span><br><p id=tha-ap410:18.3><span class=root>Ājānīyeva jātiyā, </span><br><p id=tha-ap410:18.4><span class=root>sindhave sīghavāhane. </span><br><p id=tha-ap410:19.1><span class=root>Ārūḷhe gāmaṇīyehi, </span><br><p id=tha-ap410:19.2><span class=root>cāpahatthehi vammibhi; </span><br><p id=tha-ap410:19.3><span class=root>Pahāretvāna te sabbe, </span><br><p id=tha-ap410:19.4><span class=root>nikkhamiṁ anagāriyaṁ. </span><br><p id=tha-ap410:20.1><span class=root>Saṭṭhi rathasahassāni, </span><br><p id=tha-ap410:20.2><span class=root>sabbālaṅkārabhūsite; </span><br><p id=tha-ap410:20.3><span class=root>Dīpe athopi veyagghe, </span><br><p id=tha-ap410:20.4><span class=root>sannaddhe ussitaddhaje; </span><br><p id=tha-ap410:20.5><span class=root>Te sabbe parihāretvā, </span><br><p id=tha-ap410:20.6><span class=root>pabbajiṁ anagāriyaṁ. </span><br><p id=tha-ap410:21.1><span class=root>Saṭṭhi dhenusahassāni, </span><br><p id=tha-ap410:21.2><span class=root>sabbā kaṁsūpadhāraṇā; </span><br><p id=tha-ap410:21.3><span class=root>Tāyopi chaḍḍayitvāna, </span><br><p id=tha-ap410:21.4><span class=root>pabbajiṁ anagāriyaṁ. </span><br><p id=tha-ap410:22.1><span class=root>Saṭṭhi itthisahassāni, </span><br><p id=tha-ap410:22.2><span class=root>sabbālaṅkārabhūsitā; </span><br><p id=tha-ap410:22.3><span class=root>Vicittavatthābharaṇā, </span><br><p id=tha-ap410:22.4><span class=root>āmukkamaṇikuṇḍalā. </span><br><p id=tha-ap410:23.1><span class=root>Aḷārapamhā hasulā, </span><br><p id=tha-ap410:23.2><span class=root>susaññā tanumajjhimā; </span><br><p id=tha-ap410:23.3><span class=root>Tā hitvā kandamānāyo, </span><br><p id=tha-ap410:23.4><span class=root>pabbajiṁ anagāriyaṁ. </span><br><p id=tha-ap410:24.1><span class=root>Saṭṭhi gāmasahassāni, </span><br><p id=tha-ap410:24.2><span class=root>paripuṇṇāni sabbaso; </span><br><p id=tha-ap410:24.3><span class=root>Chaḍḍayitvāna taṁ rajjaṁ, </span><br><p id=tha-ap410:24.4><span class=root>pabbajiṁ anagāriyaṁ. </span><br><p id=tha-ap410:25.1><span class=root>Nagarā nikkhamitvāna, </span><br><p id=tha-ap410:25.2><span class=root>himavantamupāgamiṁ; </span><br><p id=tha-ap410:25.3><span class=root>Bhāgīrathīnadītīre, </span><br><p id=tha-ap410:25.4><span class=root>assamaṁ māpayiṁ ahaṁ. </span><br><p id=tha-ap410:26.1><span class=root>Paṇṇasālaṁ karitvāna, </span><br><p id=tha-ap410:26.2><span class=root>Agyāgāraṁ akāsahaṁ; </span><br><p id=tha-ap410:26.3><span class=root>Āraddhavīriyo pahitatto, </span><br><p id=tha-ap410:26.4><span class=root>Vasāmi assame ahaṁ. </span><br><p id=tha-ap410:27.1><span class=root>Maṇḍape rukkhamūle vā, </span><br><p id=tha-ap410:27.2><span class=root>suññāgāre ca jhāyato; </span><br><p id=tha-ap410:27.3><span class=root>Na tu vijjati tāso me, </span><br><p id=tha-ap410:27.4><span class=root>na passe bhayabheravaṁ. </span><br><p id=tha-ap410:28.1><span class=root>Sumedho nāma sambuddho, </span><br><p id=tha-ap410:28.2><span class=root>aggo kāruṇiko muni; </span><br><p id=tha-ap410:28.3><span class=root>Ñāṇālokena jotanto, </span><br><p id=tha-ap410:28.4><span class=root>loke uppajji tāvade. </span><br><p id=tha-ap410:29.1><span class=root>Mama assamasāmantā, </span><br><p id=tha-ap410:29.2><span class=root>yakkho āsi mahiddhiko; </span><br><p id=tha-ap410:29.3><span class=root>Buddhaseṭṭhamhi uppanne, </span><br><p id=tha-ap410:29.4><span class=root>ārocesi mamaṁ tadā. </span><br><p id=tha-ap410:30.1><span class=root>‘Buddho loke samuppanno, </span><br><p id=tha-ap410:30.2><span class=root>sumedho nāma cakkhumā; </span><br><p id=tha-ap410:30.3><span class=root>Tāreti janataṁ sabbaṁ, </span><br><p id=tha-ap410:30.4><span class=root>tampi so tārayissati’. </span><br><p id=tha-ap410:31.1><span class=root>Yakkhassa vacanaṁ sutvā, </span><br><p id=tha-ap410:31.2><span class=root>saṁviggo āsi tāvade; </span><br><p id=tha-ap410:31.3><span class=root>Buddho buddhoti cintento, </span><br><p id=tha-ap410:31.4><span class=root>assamaṁ paṭisāmayiṁ. </span><br><p id=tha-ap410:32.1><span class=root>Aggidāruñca chaḍḍetvā, </span><br><p id=tha-ap410:32.2><span class=root>saṁsāmetvāna santhataṁ; </span><br><p id=tha-ap410:32.3><span class=root>Assamaṁ abhivanditvā, </span><br><p id=tha-ap410:32.4><span class=root>nikkhamiṁ vipinā ahaṁ. </span><br><p id=tha-ap410:33.1><span class=root>Tato candanamādāya, </span><br><p id=tha-ap410:33.2><span class=root>gāmā gāmaṁ purā puraṁ; </span><br><p id=tha-ap410:33.3><span class=root>Devadevaṁ gavesanto, </span><br><p id=tha-ap410:33.4><span class=root>upagacchiṁ vināyakaṁ. </span><br><p id=tha-ap410:34.1><span class=root>Bhagavā tamhi samaye, </span><br><p id=tha-ap410:34.2><span class=root>sumedho lokanāyako; </span><br><p id=tha-ap410:34.3><span class=root>Catusaccaṁ pakāsento, </span><br><p id=tha-ap410:34.4><span class=root>bodheti janataṁ bahuṁ. </span><br><p id=tha-ap410:35.1><span class=root>Añjaliṁ paggahetvāna, </span><br><p id=tha-ap410:35.2><span class=root>sīse katvāna candanaṁ; </span><br><p id=tha-ap410:35.3><span class=root>Sambuddhaṁ abhivādetvā, </span><br><p id=tha-ap410:35.4><span class=root>imā gāthā abhāsahaṁ. </span><br><p id=tha-ap410:36.1><span class=root>‘Vassike pupphamānamhi, </span><br><p id=tha-ap410:36.2><span class=root>santike upavāyati; </span><br><p id=tha-ap410:36.3><span class=root>Tvaṁ vīra guṇagandhena, </span><br><p id=tha-ap410:36.4><span class=root>disā sabbā pavāyasi. </span><br><p id=tha-ap410:37.1><span class=root>Campake nāgavanike, </span><br><p id=tha-ap410:37.2><span class=root>atimuttakaketake; </span><br><p id=tha-ap410:37.3><span class=root>Sālesu pupphamānesu, </span><br><p id=tha-ap410:37.4><span class=root>anuvātaṁ pavāyati. </span><br><p id=tha-ap410:38.1><span class=root>Tava gandhaṁ suṇitvāna, </span><br><p id=tha-ap410:38.2><span class=root>himavantā idhāgamiṁ; </span><br><p id=tha-ap410:38.3><span class=root>Pūjemi taṁ mahāvīra, </span><br><p id=tha-ap410:38.4><span class=root>lokajeṭṭha mahāyasa’. </span><br><p id=tha-ap410:39.1><span class=root>Varacandanenānulimpiṁ, </span><br><p id=tha-ap410:39.2><span class=root>sumedhaṁ lokanāyakaṁ; </span><br><p id=tha-ap410:39.3><span class=root>Sakaṁ cittaṁ pasādetvā, </span><br><p id=tha-ap410:39.4><span class=root>tuṇhī aṭṭhāsi tāvade. </span><br><p id=tha-ap410:40.1><span class=root>Sumedho nāma bhagavā, </span><br><p id=tha-ap410:40.2><span class=root>lokajeṭṭho narāsabho; </span><br><p id=tha-ap410:40.3><span class=root>Bhikkhusaṅghe nisīditvā, </span><br><p id=tha-ap410:40.4><span class=root>imā gāthā abhāsatha. </span><br><p id=tha-ap410:41.1><span class=root>‘Yo me guṇe pakittesi, </span><br><p id=tha-ap410:41.2><span class=root>candanañca apūjayi; </span><br><p id=tha-ap410:41.3><span class=root>Tamahaṁ kittayissāmi, </span><br><p id=tha-ap410:41.4><span class=root>suṇātha mama bhāsato. </span><br><p id=tha-ap410:42.1><span class=root>Ādeyyavākyavacano, </span><br><p id=tha-ap410:42.2><span class=root>brahmā uju patāpavā; </span><br><p id=tha-ap410:42.3><span class=root>Pañcavīsatikappāni, </span><br><p id=tha-ap410:42.4><span class=root>sappabhāso bhavissati. </span><br><p id=tha-ap410:43.1><span class=root>Chabbīsatikappasate, </span><br><p id=tha-ap410:43.2><span class=root>devaloke ramissati; </span><br><p id=tha-ap410:43.3><span class=root>Sahassakkhattuṁ rājā ca, </span><br><p id=tha-ap410:43.4><span class=root>cakkavattī bhavissati. </span><br><p id=tha-ap410:44.1><span class=root>Tettiṁsakkhattuṁ devindo, </span><br><p id=tha-ap410:44.2><span class=root>devarajjaṁ karissati; </span><br><p id=tha-ap410:44.3><span class=root>Padesarajjaṁ vipulaṁ, </span><br><p id=tha-ap410:44.4><span class=root>gaṇanāto asaṅkhiyaṁ. </span><br><p id=tha-ap410:45.1><span class=root>Tato cutoyaṁ manujo, </span><br><p id=tha-ap410:45.2><span class=root>manussattaṁ gamissati; </span><br><p id=tha-ap410:45.3><span class=root>Puññakammena saṁyutto, </span><br><p id=tha-ap410:45.4><span class=root>brahmabandhu bhavissati. </span><br><p id=tha-ap410:46.1><span class=root>Ajjhāyako mantadharo, </span><br><p id=tha-ap410:46.2><span class=root>tiṇṇaṁ vedāna pāragū; </span><br><p id=tha-ap410:46.3><span class=root>Tilakkhaṇena sampanno, </span><br><p id=tha-ap410:46.4><span class=root>bāvarī nāma brāhmaṇo. </span><br><p id=tha-ap410:47.1><span class=root>Tassa sisso bhavitvāna, </span><br><p id=tha-ap410:47.2><span class=root>hessati mantapāragū; </span><br><p id=tha-ap410:47.3><span class=root>Upagantvāna sambuddhaṁ, </span><br><p id=tha-ap410:47.4><span class=root>gotamaṁ sakyapuṅgavaṁ. </span><br><p id=tha-ap410:48.1><span class=root>Pucchitvā nipuṇe pañhe, </span><br><p id=tha-ap410:48.2><span class=root>bhāvayitvāna añjasaṁ; </span><br><p id=tha-ap410:48.3><span class=root>Sabbāsave pariññāya, </span><br><p id=tha-ap410:48.4><span class=root>viharissatināsavo’. </span><br><p id=tha-ap410:49.1><span class=root>Tividhaggi nibbutā mayhaṁ, </span><br><p id=tha-ap410:49.2><span class=root>bhavā sabbe samūhatā; </span><br><p id=tha-ap410:49.3><span class=root>Sabbāsave pariññāya, </span><br><p id=tha-ap410:49.4><span class=root>viharāmi anāsavo. </span><br><p id=tha-ap410:50.1><span class=root>Kilesā jhāpitā mayhaṁ, </span><br><p id=tha-ap410:50.2><span class=root>…pe… </span><br><p id=tha-ap410:50.3><span class=root>viharāmi anāsavo. </span><br><p id=tha-ap410:51.1><span class=root>Svāgataṁ vata me āsi, </span><br><p id=tha-ap410:51.2><span class=root>…pe… </span><br><p id=tha-ap410:51.3><span class=root>kataṁ buddhassa sāsanaṁ. </span><br><p id=tha-ap410:52.1><span class=root>Paṭisambhidā catasso, </span><br><p id=tha-ap410:52.2><span class=root>…pe… </span><br><p id=tha-ap410:52.3><span class=root>kataṁ buddhassa sāsanaṁ”. </span><br><p id=tha-ap410:53.1><span class=root>Itthaṁ sudaṁ āyasmā todeyyo thero imā gāthāyo abhāsitthāti. </span><br><p id=tha-ap410:54.1><span class=root>Todeyyattherassāpadānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>