<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0409.html>Previous</a><a href=/canon/en/pli/ms/sutta/kn/tha-ap/tha-ap0411.html>Next</a></div><p><div class=verse-container id=tha-ap410:0.1><span>Therāpadāna </span></div><p><div class=verse-container id=tha-ap410:0.2><span>Metteyyavagga </span></div><p><div class=verse-container id=tha-ap410:0.3><span class=big-bold>Todeyyattheraapadāna </span></div><p><div class=verse-container id=tha-ap410:1.1><span>“Rājāsi vijayo nāma, </span></div><p><div class=verse-container id=tha-ap410:1.2><span>ketumatīpuruttame; </span></div><p><div class=verse-container id=tha-ap410:1.3><span>Sūro vikkamasampanno, </span></div><p><div class=verse-container id=tha-ap410:1.4><span>puramajjhāvasī tadā. </span></div><p><div class=verse-container id=tha-ap410:2.1><span>Tassa rañño pamattassa, </span></div><p><div class=verse-container id=tha-ap410:2.2><span>aṭaviyo samuṭṭhahuṁ; </span></div><p><div class=verse-container id=tha-ap410:2.3><span>Otārā tuṇḍikā ceva, </span></div><p><div class=verse-container id=tha-ap410:2.4><span>raṭṭhaṁ viddhaṁsayuṁ tadā. </span></div><p><div class=verse-container id=tha-ap410:3.1><span>Paccante kupite khippaṁ, </span></div><p><div class=verse-container id=tha-ap410:3.2><span>sannipātesirindamo; </span></div><p><div class=verse-container id=tha-ap410:3.3><span>Bhaṭe ceva balatthe ca, </span></div><p><div class=verse-container id=tha-ap410:3.4><span>ariṁ niggāhayi tadā. </span></div><p><div class=verse-container id=tha-ap410:4.1><span>Hatthārohā anīkaṭṭhā, </span></div><p><div class=verse-container id=tha-ap410:4.2><span>sūrā ca cammayodhino; </span></div><p><div class=verse-container id=tha-ap410:4.3><span>Dhanuggahā ca uggā ca, </span></div><p><div class=verse-container id=tha-ap410:4.4><span>sabbe sannipatuṁ tadā. </span></div><p><div class=verse-container id=tha-ap410:5.1><span>Āḷārikā ca kappakā, </span></div><p><div class=verse-container id=tha-ap410:5.2><span>nhāpakā mālakārakā; </span></div><p><div class=verse-container id=tha-ap410:5.3><span>Sūrā vijitasaṅgāmā, </span></div><p><div class=verse-container id=tha-ap410:5.4><span>sabbe sannipatuṁ tadā. </span></div><p><div class=verse-container id=tha-ap410:6.1><span>Khaggahatthā ca purisā, </span></div><p><div class=verse-container id=tha-ap410:6.2><span>cāpahatthā ca vammino; </span></div><p><div class=verse-container id=tha-ap410:6.3><span>Luddā vijitasaṅgāmā, </span></div><p><div class=verse-container id=tha-ap410:6.4><span>sabbe sannipatuṁ tadā. </span></div><p><div class=verse-container id=tha-ap410:7.1><span>Tidhāpabhinnā mātaṅgā, </span></div><p><div class=verse-container id=tha-ap410:7.2><span>kuñjarā saṭṭhihāyanā; </span></div><p><div class=verse-container id=tha-ap410:7.3><span>Suvaṇṇakacchālaṅkārā, </span></div><p><div class=verse-container id=tha-ap410:7.4><span>sabbe sannipatuṁ tadā. </span></div><p><div class=verse-container id=tha-ap410:8.1><span>Khamā sītassa uṇhassa, </span></div><p><div class=verse-container id=tha-ap410:8.2><span>ukkāruharaṇassa ca; </span></div><p><div class=verse-container id=tha-ap410:8.3><span>Yodhājīvā katakammā, </span></div><p><div class=verse-container id=tha-ap410:8.4><span>sabbe sannipatuṁ tadā. </span></div><p><div class=verse-container id=tha-ap410:9.1><span>Saṅkhasaddaṁ bherisaddaṁ, </span></div><p><div class=verse-container id=tha-ap410:9.2><span>atho utujasaddakaṁ; </span></div><p><div class=verse-container id=tha-ap410:9.3><span>Etehi te hāsayantā, </span></div><p><div class=verse-container id=tha-ap410:9.4><span>sabbe sannipatuṁ tadā. </span></div><p><div class=verse-container id=tha-ap410:10.1><span>Tisūlakontimantehi ca, </span></div><p><div class=verse-container id=tha-ap410:10.2><span>kavacatomarehi ca; </span></div><p><div class=verse-container id=tha-ap410:10.3><span>Koṭṭentānaṁ nipātentā, </span></div><p><div class=verse-container id=tha-ap410:10.4><span>sabbe sannipatuṁ tadā. </span></div><p><div class=verse-container id=tha-ap410:11.1><span>Kimevātinisāmetvā, </span></div><p><div class=verse-container id=tha-ap410:11.2><span>sarājā ajitaṁ jino; </span></div><p><div class=verse-container id=tha-ap410:11.3><span>Saṭṭhi pāṇasahassāni, </span></div><p><div class=verse-container id=tha-ap410:11.4><span>sūle uttāsayiṁ tadā. </span></div><p><div class=verse-container id=tha-ap410:12.1><span>Saddaṁ mānusakākaṁsu, </span></div><p><div class=verse-container id=tha-ap410:12.2><span>‘aho rājā adhammiko; </span></div><p><div class=verse-container id=tha-ap410:12.3><span>Niraye paccamānassa, </span></div><p><div class=verse-container id=tha-ap410:12.4><span>kadā anto bhavissati’. </span></div><p><div class=verse-container id=tha-ap410:13.1><span>Sayanehaṁ tuvaṭṭento, </span></div><p><div class=verse-container id=tha-ap410:13.2><span>passāmi niraye tadā; </span></div><p><div class=verse-container id=tha-ap410:13.3><span>Na supāmi divārattiṁ, </span></div><p><div class=verse-container id=tha-ap410:13.4><span>sūlena tajjayanti maṁ. </span></div><p><div class=verse-container id=tha-ap410:14.1><span>Kiṁ pamādena rajjena, </span></div><p><div class=verse-container id=tha-ap410:14.2><span>vāhanena balena ca; </span></div><p><div class=verse-container id=tha-ap410:14.3><span>Na te pahonti dhāretuṁ, </span></div><p><div class=verse-container id=tha-ap410:14.4><span>tāpayanti mamaṁ sadā. </span></div><p><div class=verse-container id=tha-ap410:15.1><span>Kiṁ me puttehi dārehi, </span></div><p><div class=verse-container id=tha-ap410:15.2><span>rajjena sakalena ca; </span></div><p><div class=verse-container id=tha-ap410:15.3><span>Yannūna pabbajeyyāhaṁ, </span></div><p><div class=verse-container id=tha-ap410:15.4><span>gatimaggaṁ visodhaye. </span></div><p><div class=verse-container id=tha-ap410:16.1><span>Saṭṭhi nāgasahassāni, </span></div><p><div class=verse-container id=tha-ap410:16.2><span>sabbālaṅkārabhūsite; </span></div><p><div class=verse-container id=tha-ap410:16.3><span>Suvaṇṇakacche mātaṅge, </span></div><p><div class=verse-container id=tha-ap410:16.4><span>hemakappanavāsase. </span></div><p><div class=verse-container id=tha-ap410:17.1><span>Ārūḷhe gāmaṇīyehi, </span></div><p><div class=verse-container id=tha-ap410:17.2><span>tomaraṅkusapāṇibhi; </span></div><p><div class=verse-container id=tha-ap410:17.3><span>Saṅgāmāvacare ṭhāne, </span></div><p><div class=verse-container id=tha-ap410:17.4><span>anapekkho vihāyahaṁ; </span></div><p><div class=verse-container id=tha-ap410:17.5><span>Sakakammena santatto, </span></div><p><div class=verse-container id=tha-ap410:17.6><span>nikkhamiṁ anagāriyaṁ. </span></div><p><div class=verse-container id=tha-ap410:18.1><span>Saṭṭhi assasahassāni, </span></div><p><div class=verse-container id=tha-ap410:18.2><span>sabbālaṅkārabhūsite; </span></div><p><div class=verse-container id=tha-ap410:18.3><span>Ājānīyeva jātiyā, </span></div><p><div class=verse-container id=tha-ap410:18.4><span>sindhave sīghavāhane. </span></div><p><div class=verse-container id=tha-ap410:19.1><span>Ārūḷhe gāmaṇīyehi, </span></div><p><div class=verse-container id=tha-ap410:19.2><span>cāpahatthehi vammibhi; </span></div><p><div class=verse-container id=tha-ap410:19.3><span>Pahāretvāna te sabbe, </span></div><p><div class=verse-container id=tha-ap410:19.4><span>nikkhamiṁ anagāriyaṁ. </span></div><p><div class=verse-container id=tha-ap410:20.1><span>Saṭṭhi rathasahassāni, </span></div><p><div class=verse-container id=tha-ap410:20.2><span>sabbālaṅkārabhūsite; </span></div><p><div class=verse-container id=tha-ap410:20.3><span>Dīpe athopi veyagghe, </span></div><p><div class=verse-container id=tha-ap410:20.4><span>sannaddhe ussitaddhaje; </span></div><p><div class=verse-container id=tha-ap410:20.5><span>Te sabbe parihāretvā, </span></div><p><div class=verse-container id=tha-ap410:20.6><span>pabbajiṁ anagāriyaṁ. </span></div><p><div class=verse-container id=tha-ap410:21.1><span>Saṭṭhi dhenusahassāni, </span></div><p><div class=verse-container id=tha-ap410:21.2><span>sabbā kaṁsūpadhāraṇā; </span></div><p><div class=verse-container id=tha-ap410:21.3><span>Tāyopi chaḍḍayitvāna, </span></div><p><div class=verse-container id=tha-ap410:21.4><span>pabbajiṁ anagāriyaṁ. </span></div><p><div class=verse-container id=tha-ap410:22.1><span>Saṭṭhi itthisahassāni, </span></div><p><div class=verse-container id=tha-ap410:22.2><span>sabbālaṅkārabhūsitā; </span></div><p><div class=verse-container id=tha-ap410:22.3><span>Vicittavatthābharaṇā, </span></div><p><div class=verse-container id=tha-ap410:22.4><span>āmukkamaṇikuṇḍalā. </span></div><p><div class=verse-container id=tha-ap410:23.1><span>Aḷārapamhā hasulā, </span></div><p><div class=verse-container id=tha-ap410:23.2><span>susaññā tanumajjhimā; </span></div><p><div class=verse-container id=tha-ap410:23.3><span>Tā hitvā kandamānāyo, </span></div><p><div class=verse-container id=tha-ap410:23.4><span>pabbajiṁ anagāriyaṁ. </span></div><p><div class=verse-container id=tha-ap410:24.1><span>Saṭṭhi gāmasahassāni, </span></div><p><div class=verse-container id=tha-ap410:24.2><span>paripuṇṇāni sabbaso; </span></div><p><div class=verse-container id=tha-ap410:24.3><span>Chaḍḍayitvāna taṁ rajjaṁ, </span></div><p><div class=verse-container id=tha-ap410:24.4><span>pabbajiṁ anagāriyaṁ. </span></div><p><div class=verse-container id=tha-ap410:25.1><span>Nagarā nikkhamitvāna, </span></div><p><div class=verse-container id=tha-ap410:25.2><span>himavantamupāgamiṁ; </span></div><p><div class=verse-container id=tha-ap410:25.3><span>Bhāgīrathīnadītīre, </span></div><p><div class=verse-container id=tha-ap410:25.4><span>assamaṁ māpayiṁ ahaṁ. </span></div><p><div class=verse-container id=tha-ap410:26.1><span>Paṇṇasālaṁ karitvāna, </span></div><p><div class=verse-container id=tha-ap410:26.2><span>Agyāgāraṁ akāsahaṁ; </span></div><p><div class=verse-container id=tha-ap410:26.3><span>Āraddhavīriyo pahitatto, </span></div><p><div class=verse-container id=tha-ap410:26.4><span>Vasāmi assame ahaṁ. </span></div><p><div class=verse-container id=tha-ap410:27.1><span>Maṇḍape rukkhamūle vā, </span></div><p><div class=verse-container id=tha-ap410:27.2><span>suññāgāre ca jhāyato; </span></div><p><div class=verse-container id=tha-ap410:27.3><span>Na tu vijjati tāso me, </span></div><p><div class=verse-container id=tha-ap410:27.4><span>na passe bhayabheravaṁ. </span></div><p><div class=verse-container id=tha-ap410:28.1><span>Sumedho nāma sambuddho, </span></div><p><div class=verse-container id=tha-ap410:28.2><span>aggo kāruṇiko muni; </span></div><p><div class=verse-container id=tha-ap410:28.3><span>Ñāṇālokena jotanto, </span></div><p><div class=verse-container id=tha-ap410:28.4><span>loke uppajji tāvade. </span></div><p><div class=verse-container id=tha-ap410:29.1><span>Mama assamasāmantā, </span></div><p><div class=verse-container id=tha-ap410:29.2><span>yakkho āsi mahiddhiko; </span></div><p><div class=verse-container id=tha-ap410:29.3><span>Buddhaseṭṭhamhi uppanne, </span></div><p><div class=verse-container id=tha-ap410:29.4><span>ārocesi mamaṁ tadā. </span></div><p><div class=verse-container id=tha-ap410:30.1><span>‘Buddho loke samuppanno, </span></div><p><div class=verse-container id=tha-ap410:30.2><span>sumedho nāma cakkhumā; </span></div><p><div class=verse-container id=tha-ap410:30.3><span>Tāreti janataṁ sabbaṁ, </span></div><p><div class=verse-container id=tha-ap410:30.4><span>tampi so tārayissati’. </span></div><p><div class=verse-container id=tha-ap410:31.1><span>Yakkhassa vacanaṁ sutvā, </span></div><p><div class=verse-container id=tha-ap410:31.2><span>saṁviggo āsi tāvade; </span></div><p><div class=verse-container id=tha-ap410:31.3><span>Buddho buddhoti cintento, </span></div><p><div class=verse-container id=tha-ap410:31.4><span>assamaṁ paṭisāmayiṁ. </span></div><p><div class=verse-container id=tha-ap410:32.1><span>Aggidāruñca chaḍḍetvā, </span></div><p><div class=verse-container id=tha-ap410:32.2><span>saṁsāmetvāna santhataṁ; </span></div><p><div class=verse-container id=tha-ap410:32.3><span>Assamaṁ abhivanditvā, </span></div><p><div class=verse-container id=tha-ap410:32.4><span>nikkhamiṁ vipinā ahaṁ. </span></div><p><div class=verse-container id=tha-ap410:33.1><span>Tato candanamādāya, </span></div><p><div class=verse-container id=tha-ap410:33.2><span>gāmā gāmaṁ purā puraṁ; </span></div><p><div class=verse-container id=tha-ap410:33.3><span>Devadevaṁ gavesanto, </span></div><p><div class=verse-container id=tha-ap410:33.4><span>upagacchiṁ vināyakaṁ. </span></div><p><div class=verse-container id=tha-ap410:34.1><span>Bhagavā tamhi samaye, </span></div><p><div class=verse-container id=tha-ap410:34.2><span>sumedho lokanāyako; </span></div><p><div class=verse-container id=tha-ap410:34.3><span>Catusaccaṁ pakāsento, </span></div><p><div class=verse-container id=tha-ap410:34.4><span>bodheti janataṁ bahuṁ. </span></div><p><div class=verse-container id=tha-ap410:35.1><span>Añjaliṁ paggahetvāna, </span></div><p><div class=verse-container id=tha-ap410:35.2><span>sīse katvāna candanaṁ; </span></div><p><div class=verse-container id=tha-ap410:35.3><span>Sambuddhaṁ abhivādetvā, </span></div><p><div class=verse-container id=tha-ap410:35.4><span>imā gāthā abhāsahaṁ. </span></div><p><div class=verse-container id=tha-ap410:36.1><span>‘Vassike pupphamānamhi, </span></div><p><div class=verse-container id=tha-ap410:36.2><span>santike upavāyati; </span></div><p><div class=verse-container id=tha-ap410:36.3><span>Tvaṁ vīra guṇagandhena, </span></div><p><div class=verse-container id=tha-ap410:36.4><span>disā sabbā pavāyasi. </span></div><p><div class=verse-container id=tha-ap410:37.1><span>Campake nāgavanike, </span></div><p><div class=verse-container id=tha-ap410:37.2><span>atimuttakaketake; </span></div><p><div class=verse-container id=tha-ap410:37.3><span>Sālesu pupphamānesu, </span></div><p><div class=verse-container id=tha-ap410:37.4><span>anuvātaṁ pavāyati. </span></div><p><div class=verse-container id=tha-ap410:38.1><span>Tava gandhaṁ suṇitvāna, </span></div><p><div class=verse-container id=tha-ap410:38.2><span>himavantā idhāgamiṁ; </span></div><p><div class=verse-container id=tha-ap410:38.3><span>Pūjemi taṁ mahāvīra, </span></div><p><div class=verse-container id=tha-ap410:38.4><span>lokajeṭṭha mahāyasa’. </span></div><p><div class=verse-container id=tha-ap410:39.1><span>Varacandanenānulimpiṁ, </span></div><p><div class=verse-container id=tha-ap410:39.2><span>sumedhaṁ lokanāyakaṁ; </span></div><p><div class=verse-container id=tha-ap410:39.3><span>Sakaṁ cittaṁ pasādetvā, </span></div><p><div class=verse-container id=tha-ap410:39.4><span>tuṇhī aṭṭhāsi tāvade. </span></div><p><div class=verse-container id=tha-ap410:40.1><span>Sumedho nāma bhagavā, </span></div><p><div class=verse-container id=tha-ap410:40.2><span>lokajeṭṭho narāsabho; </span></div><p><div class=verse-container id=tha-ap410:40.3><span>Bhikkhusaṅghe nisīditvā, </span></div><p><div class=verse-container id=tha-ap410:40.4><span>imā gāthā abhāsatha. </span></div><p><div class=verse-container id=tha-ap410:41.1><span>‘Yo me guṇe pakittesi, </span></div><p><div class=verse-container id=tha-ap410:41.2><span>candanañca apūjayi; </span></div><p><div class=verse-container id=tha-ap410:41.3><span>Tamahaṁ kittayissāmi, </span></div><p><div class=verse-container id=tha-ap410:41.4><span>suṇātha mama bhāsato. </span></div><p><div class=verse-container id=tha-ap410:42.1><span>Ādeyyavākyavacano, </span></div><p><div class=verse-container id=tha-ap410:42.2><span>brahmā uju patāpavā; </span></div><p><div class=verse-container id=tha-ap410:42.3><span>Pañcavīsatikappāni, </span></div><p><div class=verse-container id=tha-ap410:42.4><span>sappabhāso bhavissati. </span></div><p><div class=verse-container id=tha-ap410:43.1><span>Chabbīsatikappasate, </span></div><p><div class=verse-container id=tha-ap410:43.2><span>devaloke ramissati; </span></div><p><div class=verse-container id=tha-ap410:43.3><span>Sahassakkhattuṁ rājā ca, </span></div><p><div class=verse-container id=tha-ap410:43.4><span>cakkavattī bhavissati. </span></div><p><div class=verse-container id=tha-ap410:44.1><span>Tettiṁsakkhattuṁ devindo, </span></div><p><div class=verse-container id=tha-ap410:44.2><span>devarajjaṁ karissati; </span></div><p><div class=verse-container id=tha-ap410:44.3><span>Padesarajjaṁ vipulaṁ, </span></div><p><div class=verse-container id=tha-ap410:44.4><span>gaṇanāto asaṅkhiyaṁ. </span></div><p><div class=verse-container id=tha-ap410:45.1><span>Tato cutoyaṁ manujo, </span></div><p><div class=verse-container id=tha-ap410:45.2><span>manussattaṁ gamissati; </span></div><p><div class=verse-container id=tha-ap410:45.3><span>Puññakammena saṁyutto, </span></div><p><div class=verse-container id=tha-ap410:45.4><span>brahmabandhu bhavissati. </span></div><p><div class=verse-container id=tha-ap410:46.1><span>Ajjhāyako mantadharo, </span></div><p><div class=verse-container id=tha-ap410:46.2><span>tiṇṇaṁ vedāna pāragū; </span></div><p><div class=verse-container id=tha-ap410:46.3><span>Tilakkhaṇena sampanno, </span></div><p><div class=verse-container id=tha-ap410:46.4><span>bāvarī nāma brāhmaṇo. </span></div><p><div class=verse-container id=tha-ap410:47.1><span>Tassa sisso bhavitvāna, </span></div><p><div class=verse-container id=tha-ap410:47.2><span>hessati mantapāragū; </span></div><p><div class=verse-container id=tha-ap410:47.3><span>Upagantvāna sambuddhaṁ, </span></div><p><div class=verse-container id=tha-ap410:47.4><span>gotamaṁ sakyapuṅgavaṁ. </span></div><p><div class=verse-container id=tha-ap410:48.1><span>Pucchitvā nipuṇe pañhe, </span></div><p><div class=verse-container id=tha-ap410:48.2><span>bhāvayitvāna añjasaṁ; </span></div><p><div class=verse-container id=tha-ap410:48.3><span>Sabbāsave pariññāya, </span></div><p><div class=verse-container id=tha-ap410:48.4><span>viharissatināsavo’. </span></div><p><div class=verse-container id=tha-ap410:49.1><span>Tividhaggi nibbutā mayhaṁ, </span></div><p><div class=verse-container id=tha-ap410:49.2><span>bhavā sabbe samūhatā; </span></div><p><div class=verse-container id=tha-ap410:49.3><span>Sabbāsave pariññāya, </span></div><p><div class=verse-container id=tha-ap410:49.4><span>viharāmi anāsavo. </span></div><p><div class=verse-container id=tha-ap410:50.1><span>Kilesā jhāpitā mayhaṁ, </span></div><p><div class=verse-container id=tha-ap410:50.2><span>…pe… </span></div><p><div class=verse-container id=tha-ap410:50.3><span>viharāmi anāsavo. </span></div><p><div class=verse-container id=tha-ap410:51.1><span>Svāgataṁ vata me āsi, </span></div><p><div class=verse-container id=tha-ap410:51.2><span>…pe… </span></div><p><div class=verse-container id=tha-ap410:51.3><span>kataṁ buddhassa sāsanaṁ. </span></div><p><div class=verse-container id=tha-ap410:52.1><span>Paṭisambhidā catasso, </span></div><p><div class=verse-container id=tha-ap410:52.2><span>…pe… </span></div><p><div class=verse-container id=tha-ap410:52.3><span>kataṁ buddhassa sāsanaṁ”. </span></div><p><div class=verse-container id=tha-ap410:53.1><span>Itthaṁ sudaṁ āyasmā todeyyo thero imā gāthāyo abhāsitthāti. </span></div><p><div class=verse-container id=tha-ap410:54.1><span>Todeyyattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0409.html>Previous</a><a href=/canon/en/pli/ms/sutta/kn/tha-ap/tha-ap0411.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>