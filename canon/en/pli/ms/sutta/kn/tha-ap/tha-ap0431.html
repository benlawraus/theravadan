<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0430.html>Previous</a><a href=/canon/en/pli/ms/sutta/kn/tha-ap/tha-ap0432.html>Next</a></div><p id=tha-ap431:0.1><span class=root>Therāpadāna </span><br><p id=tha-ap431:0.2><span class=root>Sakiṁsammajjakavagga </span><br><p id=tha-ap431:0.3><span class="root big-bold">9 Sovaṇṇakiṅkaṇiyattheraapadāna </span><br><p id=tha-ap431:1.1><span class=root>“Saddhāya abhinikkhamma, </span><br><p id=tha-ap431:1.2><span class=root>pabbajiṁ anagāriyaṁ; </span><br><p id=tha-ap431:1.3><span class=root>Vākacīradharo āsiṁ, </span><br><p id=tha-ap431:1.4><span class=root>tapokammamapassito. </span><br><p id=tha-ap431:2.1><span class=root>Atthadassī tu bhagavā, </span><br><p id=tha-ap431:2.2><span class=root>lokajeṭṭho narāsabho; </span><br><p id=tha-ap431:2.3><span class=root>Uppajji tamhi samaye, </span><br><p id=tha-ap431:2.4><span class=root>tārayanto mahājanaṁ. </span><br><p id=tha-ap431:3.1><span class=root>Balañca vata me khīṇaṁ, </span><br><p id=tha-ap431:3.2><span class=root>byādhinā paramena taṁ; </span><br><p id=tha-ap431:3.3><span class=root>Buddhaseṭṭhaṁ saritvāna, </span><br><p id=tha-ap431:3.4><span class=root>puline thūpamuttamaṁ. </span><br><p id=tha-ap431:4.1><span class=root>Karitvā haṭṭhacittohaṁ, </span><br><p id=tha-ap431:4.2><span class=root>sahatthena samokiriṁ; </span><br><p id=tha-ap431:4.3><span class=root>Soṇṇakiṅkaṇipupphāni, </span><br><p id=tha-ap431:4.4><span class=root>udaggamanaso ahaṁ. </span><br><p id=tha-ap431:5.1><span class=root>Sammukhā viya sambuddhaṁ, </span><br><p id=tha-ap431:5.2><span class=root>thūpaṁ paricariṁ ahaṁ; </span><br><p id=tha-ap431:5.3><span class=root>Tena cetopasādena, </span><br><p id=tha-ap431:5.4><span class=root>atthadassissa tādino. </span><br><p id=tha-ap431:6.1><span class=root>Devalokaṁ gato santo, </span><br><p id=tha-ap431:6.2><span class=root>labhāmi vipulaṁ sukhaṁ; </span><br><p id=tha-ap431:6.3><span class=root>Suvaṇṇavaṇṇo tatthāsiṁ, </span><br><p id=tha-ap431:6.4><span class=root>buddhapūjāyidaṁ phalaṁ. </span><br><p id=tha-ap431:7.1><span class=root>Asītikoṭiyo mayhaṁ, </span><br><p id=tha-ap431:7.2><span class=root>nāriyo samalaṅkatā; </span><br><p id=tha-ap431:7.3><span class=root>Sadā mayhaṁ upaṭṭhanti, </span><br><p id=tha-ap431:7.4><span class=root>buddhapūjāyidaṁ phalaṁ. </span><br><p id=tha-ap431:8.1><span class=root>Saṭṭhituriyasahassāni, </span><br><p id=tha-ap431:8.2><span class=root>bheriyo paṇavāni ca; </span><br><p id=tha-ap431:8.3><span class=root>Saṅkhā ca ḍiṇḍimā tattha, </span><br><p id=tha-ap431:8.4><span class=root>vaggū vajjanti dundubhī. </span><br><p id=tha-ap431:9.1><span class=root>Cullāsītisahassāni, </span><br><p id=tha-ap431:9.2><span class=root>hatthino samalaṅkatā; </span><br><p id=tha-ap431:9.3><span class=root>Tidhāpabhinnamātaṅgā, </span><br><p id=tha-ap431:9.4><span class=root>kuñjarā saṭṭhihāyanā. </span><br><p id=tha-ap431:10.1><span class=root>Hemajālābhisañchannā, </span><br><p id=tha-ap431:10.2><span class=root>upaṭṭhānaṁ karonti me; </span><br><p id=tha-ap431:10.3><span class=root>Balakāye gaje ceva, </span><br><p id=tha-ap431:10.4><span class=root>ūnatā me na vijjati. </span><br><p id=tha-ap431:11.1><span class=root>Soṇṇakiṅkaṇipupphānaṁ, </span><br><p id=tha-ap431:11.2><span class=root>vipākaṁ anubhomahaṁ; </span><br><p id=tha-ap431:11.3><span class=root>Aṭṭhapaññāsakkhattuñca, </span><br><p id=tha-ap431:11.4><span class=root>devarajjamakārayiṁ. </span><br><p id=tha-ap431:12.1><span class=root>Ekasattatikkhattuñca, </span><br><p id=tha-ap431:12.2><span class=root>cakkavattī ahosahaṁ; </span><br><p id=tha-ap431:12.3><span class=root>Pathabyā rajjaṁ ekasataṁ, </span><br><p id=tha-ap431:12.4><span class=root>mahiyā kārayiṁ ahaṁ. </span><br><p id=tha-ap431:13.1><span class=root>So dāni amataṁ patto, </span><br><p id=tha-ap431:13.2><span class=root>asaṅkhataṁ sududdasaṁ; </span><br><p id=tha-ap431:13.3><span class=root>Saṁyojanaparikkhīṇo, </span><br><p id=tha-ap431:13.4><span class=root>natthi dāni punabbhavo. </span><br><p id=tha-ap431:14.1><span class=root>Aṭṭhārase kappasate, </span><br><p id=tha-ap431:14.2><span class=root>yaṁ pupphamabhiropayiṁ; </span><br><p id=tha-ap431:14.3><span class=root>Duggatiṁ nābhijānāmi, </span><br><p id=tha-ap431:14.4><span class=root>buddhapūjāyidaṁ phalaṁ. </span><br><p id=tha-ap431:15.1><span class=root>Kilesā jhāpitā mayhaṁ, </span><br><p id=tha-ap431:15.2><span class=root>…pe… </span><br><p id=tha-ap431:15.3><span class=root>viharāmi anāsavo. </span><br><p id=tha-ap431:16.1><span class=root>Svāgataṁ vata me āsi, </span><br><p id=tha-ap431:16.2><span class=root>…pe… </span><br><p id=tha-ap431:16.3><span class=root>kataṁ buddhassa sāsanaṁ. </span><br><p id=tha-ap431:17.1><span class=root>Paṭisambhidā catasso, </span><br><p id=tha-ap431:17.2><span class=root>…pe… </span><br><p id=tha-ap431:17.3><span class=root>kataṁ buddhassa sāsanaṁ”. </span><br><p id=tha-ap431:18.1><span class=root>Itthaṁ sudaṁ āyasmā sovaṇṇakiṅkaṇiyo thero imā gāthāyo abhāsitthāti. </span><br><p id=tha-ap431:19.1><span class=root>Sovaṇṇakiṅkaṇiyattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>