<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0499.html>Previous</a><a href=/canon/en/pli/ms/sutta/kn/tha-ap/tha-ap0501.html>Next</a></div><p id=tha-ap500:0.1><span class=root>Therāpadāna </span><br><p id=tha-ap500:0.2><span class=root>Kiṅkaṇipupphavagga </span><br><p id=tha-ap500:0.3><span class="root big-bold">8 Pulinathūpiyattheraapadāna </span><br><p id=tha-ap500:1.1><span class=root>“Himavantassāvidūre, </span><br><p id=tha-ap500:1.2><span class=root>yamako nāma pabbato; </span><br><p id=tha-ap500:1.3><span class=root>Assamo sukato mayhaṁ, </span><br><p id=tha-ap500:1.4><span class=root>paṇṇasālā sumāpitā. </span><br><p id=tha-ap500:2.1><span class=root>Nārado nāma nāmena, </span><br><p id=tha-ap500:2.2><span class=root>jaṭilo uggatāpano; </span><br><p id=tha-ap500:2.3><span class=root>Catuddasasahassāni, </span><br><p id=tha-ap500:2.4><span class=root>sissā paricaranti maṁ. </span><br><p id=tha-ap500:3.1><span class=root>Paṭisallīnako santo, </span><br><p id=tha-ap500:3.2><span class=root>evaṁ cintesahaṁ tadā; </span><br><p id=tha-ap500:3.3><span class=root>‘Sabbo jano maṁ pūjeti, </span><br><p id=tha-ap500:3.4><span class=root>nāhaṁ pūjemi kiñcanaṁ. </span><br><p id=tha-ap500:4.1><span class=root>Na me ovādako atthi, </span><br><p id=tha-ap500:4.2><span class=root>vattā koci na vijjati; </span><br><p id=tha-ap500:4.3><span class=root>Anācariyupajjhāyo, </span><br><p id=tha-ap500:4.4><span class=root>vane vāsaṁ upemahaṁ. </span><br><p id=tha-ap500:5.1><span class=root>Upāsamāno yamahaṁ, </span><br><p id=tha-ap500:5.2><span class=root>garucittaṁ upaṭṭhahe; </span><br><p id=tha-ap500:5.3><span class=root>So me ācariyo natthi, </span><br><p id=tha-ap500:5.4><span class=root>vanavāso niratthako. </span><br><p id=tha-ap500:6.1><span class=root>Āyāgaṁ me gavesissaṁ, </span><br><p id=tha-ap500:6.2><span class=root>garuṁ bhāvaniyaṁ tathā; </span><br><p id=tha-ap500:6.3><span class=root>Sāvassayo vasissāmi, </span><br><p id=tha-ap500:6.4><span class=root>na koci garahissati’. </span><br><p id=tha-ap500:7.1><span class=root>Uttānakūlā nadikā, </span><br><p id=tha-ap500:7.2><span class=root>supatitthā manoramā; </span><br><p id=tha-ap500:7.3><span class=root>Saṁsuddhapulinākiṇṇā, </span><br><p id=tha-ap500:7.4><span class=root>avidūre mamassamaṁ. </span><br><p id=tha-ap500:8.1><span class=root>Nadiṁ amarikaṁ nāma, </span><br><p id=tha-ap500:8.2><span class=root>upagantvānahaṁ tadā; </span><br><p id=tha-ap500:8.3><span class=root>Saṁvaḍḍhayitvā pulinaṁ, </span><br><p id=tha-ap500:8.4><span class=root>akaṁ pulinacetiyaṁ. </span><br><p id=tha-ap500:9.1><span class=root>Ye te ahesuṁ sambuddhā, </span><br><p id=tha-ap500:9.2><span class=root>bhavantakaraṇā munī; </span><br><p id=tha-ap500:9.3><span class=root>Tesaṁ etādiso thūpo, </span><br><p id=tha-ap500:9.4><span class=root>taṁ nimittaṁ karomahaṁ. </span><br><p id=tha-ap500:10.1><span class=root>Karitvā pulinaṁ thūpaṁ, </span><br><p id=tha-ap500:10.2><span class=root>sovaṇṇaṁ māpayiṁ ahaṁ; </span><br><p id=tha-ap500:10.3><span class=root>Soṇṇakiṅkaṇipupphāni, </span><br><p id=tha-ap500:10.4><span class=root>sahasse tīṇi pūjayiṁ. </span><br><p id=tha-ap500:11.1><span class=root>Sāyaṁ pātaṁ namassāmi, </span><br><p id=tha-ap500:11.2><span class=root>vedajāto katañjalī; </span><br><p id=tha-ap500:11.3><span class=root>Sammukhā viya sambuddhaṁ, </span><br><p id=tha-ap500:11.4><span class=root>vandiṁ pulinacetiyaṁ. </span><br><p id=tha-ap500:12.1><span class=root>Yadā kilesā jāyanti, </span><br><p id=tha-ap500:12.2><span class=root>vitakkā gehanissitā; </span><br><p id=tha-ap500:12.3><span class=root>Sarāmi sukataṁ thūpaṁ, </span><br><p id=tha-ap500:12.4><span class=root>paccavekkhāmi tāvade. </span><br><p id=tha-ap500:13.1><span class=root>Upanissāya viharaṁ, </span><br><p id=tha-ap500:13.2><span class=root>satthavāhaṁ vināyakaṁ; </span><br><p id=tha-ap500:13.3><span class=root>Kilese saṁvaseyyāsi, </span><br><p id=tha-ap500:13.4><span class=root>na yuttaṁ tava mārisa. </span><br><p id=tha-ap500:14.1><span class=root>Saha āvajjite thūpe, </span><br><p id=tha-ap500:14.2><span class=root>gāravaṁ hoti me tadā; </span><br><p id=tha-ap500:14.3><span class=root>Kuvitakke vinodesiṁ, </span><br><p id=tha-ap500:14.4><span class=root>nāgo tuttaṭṭito yathā. </span><br><p id=tha-ap500:15.1><span class=root>Evaṁ viharamānaṁ maṁ, </span><br><p id=tha-ap500:15.2><span class=root>maccurājābhimaddatha; </span><br><p id=tha-ap500:15.3><span class=root>Tattha kālaṅkato santo, </span><br><p id=tha-ap500:15.4><span class=root>brahmalokamagacchahaṁ. </span><br><p id=tha-ap500:16.1><span class=root>Yāvatāyuṁ vasitvāna, </span><br><p id=tha-ap500:16.2><span class=root>tidive upapajjahaṁ; </span><br><p id=tha-ap500:16.3><span class=root>Asītikkhattuṁ devindo, </span><br><p id=tha-ap500:16.4><span class=root>devarajjamakārayiṁ. </span><br><p id=tha-ap500:17.1><span class=root>Satānaṁ tīṇikkhattuñca, </span><br><p id=tha-ap500:17.2><span class=root>cakkavattī ahosahaṁ; </span><br><p id=tha-ap500:17.3><span class=root>Padesarajjaṁ vipulaṁ, </span><br><p id=tha-ap500:17.4><span class=root>gaṇanāto asaṅkhiyaṁ. </span><br><p id=tha-ap500:18.1><span class=root>Soṇṇakiṅkaṇipupphānaṁ, </span><br><p id=tha-ap500:18.2><span class=root>vipākaṁ anubhomahaṁ; </span><br><p id=tha-ap500:18.3><span class=root>Dhātīsatasahassāni, </span><br><p id=tha-ap500:18.4><span class=root>parivārenti maṁ bhave. </span><br><p id=tha-ap500:19.1><span class=root>Thūpassa pariciṇṇattā, </span><br><p id=tha-ap500:19.2><span class=root>rajojallaṁ na limpati; </span><br><p id=tha-ap500:19.3><span class=root>Gatte sedā na muccanti, </span><br><p id=tha-ap500:19.4><span class=root>suppabhāso bhavāmahaṁ. </span><br><p id=tha-ap500:20.1><span class=root>Aho me sukato thūpo, </span><br><p id=tha-ap500:20.2><span class=root>sudiṭṭhā marikā nadī; </span><br><p id=tha-ap500:20.3><span class=root>Thūpaṁ katvāna pulinaṁ, </span><br><p id=tha-ap500:20.4><span class=root>pattomhi acalaṁ padaṁ. </span><br><p id=tha-ap500:21.1><span class=root>Kusalaṁ kattukāmena, </span><br><p id=tha-ap500:21.2><span class=root>jantunā sāragāhinā; </span><br><p id=tha-ap500:21.3><span class=root>Natthi khettaṁ akhettaṁ vā, </span><br><p id=tha-ap500:21.4><span class=root>paṭipattīva sādhakā. </span><br><p id=tha-ap500:22.1><span class=root>Yathāpi balavā poso, </span><br><p id=tha-ap500:22.2><span class=root>aṇṇavaṁ taritussahe; </span><br><p id=tha-ap500:22.3><span class=root>Parittaṁ kaṭṭhamādāya, </span><br><p id=tha-ap500:22.4><span class=root>pakkhandeyya mahāsaraṁ. </span><br><p id=tha-ap500:23.1><span class=root>Imāhaṁ kaṭṭhaṁ nissāya, </span><br><p id=tha-ap500:23.2><span class=root>tarissāmi mahodadhiṁ; </span><br><p id=tha-ap500:23.3><span class=root>Ussāhena vīriyena, </span><br><p id=tha-ap500:23.4><span class=root>tareyya udadhiṁ naro. </span><br><p id=tha-ap500:24.1><span class=root>Tatheva me kataṁ kammaṁ, </span><br><p id=tha-ap500:24.2><span class=root>parittaṁ thokakañca yaṁ; </span><br><p id=tha-ap500:24.3><span class=root>Taṁ kammaṁ upanissāya, </span><br><p id=tha-ap500:24.4><span class=root>saṁsāraṁ samatikkamiṁ. </span><br><p id=tha-ap500:25.1><span class=root>Pacchime bhave sampatte, </span><br><p id=tha-ap500:25.2><span class=root>sukkamūlena codito; </span><br><p id=tha-ap500:25.3><span class=root>Sāvatthiyaṁ pure jāto, </span><br><p id=tha-ap500:25.4><span class=root>mahāsāle suaḍḍhake. </span><br><p id=tha-ap500:26.1><span class=root>Saddhā mātā pitā mayhaṁ, </span><br><p id=tha-ap500:26.2><span class=root>buddhassa saraṇaṁ gatā; </span><br><p id=tha-ap500:26.3><span class=root>Ubho diṭṭhapadā ete, </span><br><p id=tha-ap500:26.4><span class=root>anuvattanti sāsanaṁ. </span><br><p id=tha-ap500:27.1><span class=root>Bodhipapaṭikaṁ gayha, </span><br><p id=tha-ap500:27.2><span class=root>soṇṇathūpamakārayuṁ; </span><br><p id=tha-ap500:27.3><span class=root>Sāyaṁ pātaṁ namassanti, </span><br><p id=tha-ap500:27.4><span class=root>sakyaputtassa sammukhā. </span><br><p id=tha-ap500:28.1><span class=root>Uposathamhi divase, </span><br><p id=tha-ap500:28.2><span class=root>soṇṇathūpaṁ vinīharuṁ; </span><br><p id=tha-ap500:28.3><span class=root>Buddhassa vaṇṇaṁ kittentā, </span><br><p id=tha-ap500:28.4><span class=root>tiyāmaṁ vītināmayuṁ. </span><br><p id=tha-ap500:29.1><span class=root>Saha disvānahaṁ thūpaṁ, </span><br><p id=tha-ap500:29.2><span class=root>sariṁ pulinacetiyaṁ; </span><br><p id=tha-ap500:29.3><span class=root>Ekāsane nisīditvā, </span><br><p id=tha-ap500:29.4><span class=root>arahattamapāpuṇiṁ. </span><br><p id=tha-ap500:30.1><span class=root>Dvāvīsatimaṁ bhāṇavāraṁ. </span><br><p id=tha-ap500:31.1><span class=root>Gavesamāno taṁ vīraṁ, </span><br><p id=tha-ap500:31.2><span class=root>dhammasenāpatiddasaṁ; </span><br><p id=tha-ap500:31.3><span class=root>Agārā nikkhamitvāna, </span><br><p id=tha-ap500:31.4><span class=root>pabbajiṁ tassa santike. </span><br><p id=tha-ap500:32.1><span class=root>Jātiyā sattavassena, </span><br><p id=tha-ap500:32.2><span class=root>arahattamapāpuṇiṁ; </span><br><p id=tha-ap500:32.3><span class=root>Upasampādayī buddho, </span><br><p id=tha-ap500:32.4><span class=root>guṇamaññāya cakkhumā. </span><br><p id=tha-ap500:33.1><span class=root>Dārakeneva santena, </span><br><p id=tha-ap500:33.2><span class=root>kiriyaṁ niṭṭhitaṁ mayā; </span><br><p id=tha-ap500:33.3><span class=root>Kataṁ me karaṇīyajja, </span><br><p id=tha-ap500:33.4><span class=root>sakyaputtassa sāsane. </span><br><p id=tha-ap500:34.1><span class=root>Sabbaverabhayātīto, </span><br><p id=tha-ap500:34.2><span class=root>sabbasaṅgātigo isi; </span><br><p id=tha-ap500:34.3><span class=root>Sāvako te mahāvīra, </span><br><p id=tha-ap500:34.4><span class=root>soṇṇathūpassidaṁ phalaṁ. </span><br><p id=tha-ap500:35.1><span class=root>Kilesā jhāpitā mayhaṁ, </span><br><p id=tha-ap500:35.2><span class=root>…pe… </span><br><p id=tha-ap500:35.3><span class=root>viharāmi anāsavo. </span><br><p id=tha-ap500:36.1><span class=root>Svāgataṁ vata me āsi, </span><br><p id=tha-ap500:36.2><span class=root>…pe… </span><br><p id=tha-ap500:36.3><span class=root>kataṁ buddhassa sāsanaṁ. </span><br><p id=tha-ap500:37.1><span class=root>Paṭisambhidā catasso, </span><br><p id=tha-ap500:37.2><span class=root>…pe… </span><br><p id=tha-ap500:37.3><span class=root>kataṁ buddhassa sāsanaṁ”. </span><br><p id=tha-ap500:38.1><span class=root>Itthaṁ sudaṁ āyasmā pulinathūpiyo thero imā gāthāyo abhāsitthāti. </span><br><p id=tha-ap500:39.1><span class=root>Pulinathūpiyattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>