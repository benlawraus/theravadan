<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0349.html>Previous</a><a href=/canon/en/pli/ms/sutta/kn/tha-ap/tha-ap0351.html>Next</a></div><p><div class=verse-container id=tha-ap350:0.1><span>Therāpadāna </span></div><p><div class=verse-container id=tha-ap350:0.2><span>Ekapadumiyavagga </span></div><p><div class=verse-container id=tha-ap350:0.3><span class=big-bold>Tiṇamuṭṭhidāyakattheraapadāna </span></div><p><div class=verse-container id=tha-ap350:1.1><span>“Himavantassāvidūre, </span></div><p><div class=verse-container id=tha-ap350:1.2><span>lambako nāma pabbato; </span></div><p><div class=verse-container id=tha-ap350:1.3><span>Upatisso nāma sambuddho, </span></div><p><div class=verse-container id=tha-ap350:1.4><span>abbhokāsamhi caṅkami. </span></div><p><div class=verse-container id=tha-ap350:2.1><span>Migaluddo tadā āsiṁ, </span></div><p><div class=verse-container id=tha-ap350:2.2><span>araññe kānane ahaṁ; </span></div><p><div class=verse-container id=tha-ap350:2.3><span>Disvāna taṁ devadevaṁ, </span></div><p><div class=verse-container id=tha-ap350:2.4><span>sayambhuṁ aparājitaṁ. </span></div><p><div class=verse-container id=tha-ap350:3.1><span>Vippasannena cittena, </span></div><p><div class=verse-container id=tha-ap350:3.2><span>tadā tassa mahesino; </span></div><p><div class=verse-container id=tha-ap350:3.3><span>Nisīdanatthaṁ buddhassa, </span></div><p><div class=verse-container id=tha-ap350:3.4><span>tiṇamuṭṭhimadāsahaṁ. </span></div><p><div class=verse-container id=tha-ap350:4.1><span>Datvāna devadevassa, </span></div><p><div class=verse-container id=tha-ap350:4.2><span>bhiyyo cittaṁ pasādayiṁ; </span></div><p><div class=verse-container id=tha-ap350:4.3><span>Sambuddhaṁ abhivādetvā, </span></div><p><div class=verse-container id=tha-ap350:4.4><span>pakkāmiṁ uttarāmukho. </span></div><p><div class=verse-container id=tha-ap350:5.1><span>Aciraṁ gatamattaṁ maṁ, </span></div><p><div class=verse-container id=tha-ap350:5.2><span>migarājā apothayi; </span></div><p><div class=verse-container id=tha-ap350:5.3><span>Sīhena pothito santo, </span></div><p><div class=verse-container id=tha-ap350:5.4><span>tattha kālaṅkato ahaṁ. </span></div><p><div class=verse-container id=tha-ap350:6.1><span>Āsanne me kataṁ kammaṁ, </span></div><p><div class=verse-container id=tha-ap350:6.2><span>buddhaseṭṭhe anāsave; </span></div><p><div class=verse-container id=tha-ap350:6.3><span>Sumutto saravegova, </span></div><p><div class=verse-container id=tha-ap350:6.4><span>devalokaṁ agañchahaṁ. </span></div><p><div class=verse-container id=tha-ap350:7.1><span>Yūpo tattha subho āsi, </span></div><p><div class=verse-container id=tha-ap350:7.2><span>puññakammābhinimmito; </span></div><p><div class=verse-container id=tha-ap350:7.3><span>Sahassakaṇḍo satabheṇḍu, </span></div><p><div class=verse-container id=tha-ap350:7.4><span>dhajālu haritāmayo. </span></div><p><div class=verse-container id=tha-ap350:8.1><span>Pabhā niddhāvate tassa, </span></div><p><div class=verse-container id=tha-ap350:8.2><span>sataraṁsīva uggato; </span></div><p><div class=verse-container id=tha-ap350:8.3><span>Ākiṇṇo devakaññāhi, </span></div><p><div class=verse-container id=tha-ap350:8.4><span>āmodiṁ kāmakāmahaṁ. </span></div><p><div class=verse-container id=tha-ap350:9.1><span>Devalokā cavitvāna, </span></div><p><div class=verse-container id=tha-ap350:9.2><span>sukkamūlena codito; </span></div><p><div class=verse-container id=tha-ap350:9.3><span>Āgantvāna manussattaṁ, </span></div><p><div class=verse-container id=tha-ap350:9.4><span>pattomhi āsavakkhayaṁ. </span></div><p><div class=verse-container id=tha-ap350:10.1><span>Catunnavutito kappe, </span></div><p><div class=verse-container id=tha-ap350:10.2><span>nisīdanamadāsahaṁ; </span></div><p><div class=verse-container id=tha-ap350:10.3><span>Duggatiṁ nābhijānāmi, </span></div><p><div class=verse-container id=tha-ap350:10.4><span>tiṇamuṭṭhiyidaṁ phalaṁ. </span></div><p><div class=verse-container id=tha-ap350:11.1><span>Paṭisambhidā catasso, </span></div><p><div class=verse-container id=tha-ap350:11.2><span>…pe… </span></div><p><div class=verse-container id=tha-ap350:11.3><span>kataṁ buddhassa sāsanaṁ”. </span></div><p><div class=verse-container id=tha-ap350:12.1><span>Itthaṁ sudaṁ āyasmā tiṇamuṭṭhidāyako thero imā gāthāyo abhāsitthāti. </span></div><p><div class=verse-container id=tha-ap350:13.1><span>Tiṇamuṭṭhidāyakattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0349.html>Previous</a><a href=/canon/en/pli/ms/sutta/kn/tha-ap/tha-ap0351.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>