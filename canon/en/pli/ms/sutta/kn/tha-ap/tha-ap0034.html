<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0033.html>Previous</a><a href=/canon/en/pli/ms/sutta/kn/tha-ap/tha-ap0035.html>Next</a></div><p id=tha-ap34:0.1><span class=root>Therāpadāna </span><br><p id=tha-ap34:0.2><span class=root>Kuṇḍadhānavagga </span><br><p id=tha-ap34:0.3><span class="root big-bold">Sāgatattheraapadāna </span><br><p id=tha-ap34:1.1><span class=root>“Sobhito nāma nāmena, </span><br><p id=tha-ap34:1.2><span class=root>ahosiṁ brāhmaṇo tadā; </span><br><p id=tha-ap34:1.3><span class=root>Purakkhato sasissehi, </span><br><p id=tha-ap34:1.4><span class=root>ārāmaṁ agamāsahaṁ. </span><br><p id=tha-ap34:2.1><span class=root>Bhagavā tamhi samaye, </span><br><p id=tha-ap34:2.2><span class=root>bhikkhusaṅghapurakkhato; </span><br><p id=tha-ap34:2.3><span class=root>Ārāmadvārā nikkhamma, </span><br><p id=tha-ap34:2.4><span class=root>aṭṭhāsi purisuttamo. </span><br><p id=tha-ap34:3.1><span class=root>Tamaddasāsiṁ sambuddhaṁ, </span><br><p id=tha-ap34:3.2><span class=root>dantaṁ dantapurakkhataṁ; </span><br><p id=tha-ap34:3.3><span class=root>Sakaṁ cittaṁ pasādetvā, </span><br><p id=tha-ap34:3.4><span class=root>santhaviṁ lokanāyakaṁ. </span><br><p id=tha-ap34:4.1><span class=root>Ye keci pādapā sabbe, </span><br><p id=tha-ap34:4.2><span class=root>mahiyā te virūhare; </span><br><p id=tha-ap34:4.3><span class=root>Buddhimanto tathā sattā, </span><br><p id=tha-ap34:4.4><span class=root>ruhanti jinasāsane. </span><br><p id=tha-ap34:5.1><span class=root>Satthavāhosi sappañño, </span><br><p id=tha-ap34:5.2><span class=root>mahesi bahuke jane; </span><br><p id=tha-ap34:5.3><span class=root>Vipathā uddharitvāna, </span><br><p id=tha-ap34:5.4><span class=root>pathaṁ ācikkhase tuvaṁ. </span><br><p id=tha-ap34:6.1><span class=root>Danto dantaparikiṇṇo, </span><br><p id=tha-ap34:6.2><span class=root>jhāyī jhānaratehi ca; </span><br><p id=tha-ap34:6.3><span class=root>Ātāpī pahitattehi, </span><br><p id=tha-ap34:6.4><span class=root>upasantehi tādibhi. </span><br><p id=tha-ap34:7.1><span class=root>Alaṅkato parisāhi, </span><br><p id=tha-ap34:7.2><span class=root>puññañāṇehi sobhati; </span><br><p id=tha-ap34:7.3><span class=root>Pabhā niddhāvate tuyhaṁ, </span><br><p id=tha-ap34:7.4><span class=root>sūriyodayane yathā. </span><br><p id=tha-ap34:8.1><span class=root>Pasannacittaṁ disvāna, </span><br><p id=tha-ap34:8.2><span class=root>mahesī padumuttaro; </span><br><p id=tha-ap34:8.3><span class=root>Bhikkhusaṅghe ṭhito satthā, </span><br><p id=tha-ap34:8.4><span class=root>imā gāthā abhāsatha. </span><br><p id=tha-ap34:9.1><span class=root>‘Yo so hāsaṁ janetvāna, </span><br><p id=tha-ap34:9.2><span class=root>mamaṁ kittesi brāhmaṇo; </span><br><p id=tha-ap34:9.3><span class=root>Kappānaṁ satasahassaṁ, </span><br><p id=tha-ap34:9.4><span class=root>devaloke ramissati. </span><br><p id=tha-ap34:10.1><span class=root>Tusitā hi cavitvāna, </span><br><p id=tha-ap34:10.2><span class=root>sukkamūlena codito; </span><br><p id=tha-ap34:10.3><span class=root>Gotamassa bhagavato, </span><br><p id=tha-ap34:10.4><span class=root>sāsane pabbajissati. </span><br><p id=tha-ap34:11.1><span class=root>Tena kammena sukatena, </span><br><p id=tha-ap34:11.2><span class=root>arahattaṁ labhissati; </span><br><p id=tha-ap34:11.3><span class=root>Sāgato nāma nāmena, </span><br><p id=tha-ap34:11.4><span class=root>hessati satthu sāvako’. </span><br><p id=tha-ap34:12.1><span class=root>Pabbajitvāna kāyena, </span><br><p id=tha-ap34:12.2><span class=root>pāpakammaṁ vivajjayiṁ; </span><br><p id=tha-ap34:12.3><span class=root>Vacīduccaritaṁ hitvā, </span><br><p id=tha-ap34:12.4><span class=root>ājīvaṁ parisodhayiṁ. </span><br><p id=tha-ap34:13.1><span class=root>Evaṁ viharamānohaṁ, </span><br><p id=tha-ap34:13.2><span class=root>tejodhātūsu kovido; </span><br><p id=tha-ap34:13.3><span class=root>Sabbāsave pariññāya, </span><br><p id=tha-ap34:13.4><span class=root>viharāmi anāsavo. </span><br><p id=tha-ap34:14.1><span class=root>Paṭisambhidā catasso, </span><br><p id=tha-ap34:14.2><span class=root>…pe… </span><br><p id=tha-ap34:14.3><span class=root>kataṁ buddhassa sāsanaṁ”. </span><br><p id=tha-ap34:15.1><span class=root>Itthaṁ sudaṁ āyasmā sāgato thero imā gāthāyo abhāsitthāti. </span><br><p id=tha-ap34:16.1><span class=root>Sāgatattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>