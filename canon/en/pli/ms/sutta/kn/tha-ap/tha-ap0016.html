<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0015.html>Previous</a><a href=/canon/en/pli/ms/sutta/kn/tha-ap/tha-ap0017.html>Next</a></div><p id=tha-ap16:0.1><span class=root>Therāpadāna </span><br><p id=tha-ap16:0.2><span class=root>Sīhāsaniyavagga </span><br><p id=tha-ap16:0.3><span class="root big-bold">4 Cūḷapanthakattheraapadāna </span><br><p id=tha-ap16:1.1><span class=root>“Padumuttaro nāma jino, </span><br><p id=tha-ap16:1.2><span class=root>āhutīnaṁ paṭiggaho; </span><br><p id=tha-ap16:1.3><span class=root>Gaṇamhā vūpakaṭṭho so, </span><br><p id=tha-ap16:1.4><span class=root>himavante vasī tadā. </span><br><p id=tha-ap16:2.1><span class=root>Ahampi himavantamhi, </span><br><p id=tha-ap16:2.2><span class=root>vasāmi assame tadā; </span><br><p id=tha-ap16:2.3><span class=root>Acirāgataṁ mahāvīraṁ, </span><br><p id=tha-ap16:2.4><span class=root>upesiṁ lokanāyakaṁ. </span><br><p id=tha-ap16:3.1><span class=root>Pupphacchattaṁ gahetvāna, </span><br><p id=tha-ap16:3.2><span class=root>upagacchiṁ narāsabhaṁ; </span><br><p id=tha-ap16:3.3><span class=root>Samādhiṁ samāpajjantaṁ, </span><br><p id=tha-ap16:3.4><span class=root>antarāyamakāsahaṁ. </span><br><p id=tha-ap16:4.1><span class=root>Ubho hatthehi paggayha, </span><br><p id=tha-ap16:4.2><span class=root>pupphacchattaṁ adāsahaṁ; </span><br><p id=tha-ap16:4.3><span class=root>Paṭiggahesi bhagavā, </span><br><p id=tha-ap16:4.4><span class=root>padumuttaro mahāmuni. </span><br><p id=tha-ap16:5.1><span class=root>Sabbe devā attamanā, </span><br><p id=tha-ap16:5.2><span class=root>himavantaṁ upenti te; </span><br><p id=tha-ap16:5.3><span class=root>Sādhukāraṁ pavattesuṁ, </span><br><p id=tha-ap16:5.4><span class=root>anumodissati cakkhumā. </span><br><p id=tha-ap16:6.1><span class=root>Idaṁ vatvāna te devā, </span><br><p id=tha-ap16:6.2><span class=root>upagacchuṁ naruttamaṁ; </span><br><p id=tha-ap16:6.3><span class=root>Ākāse dhārayantassa, </span><br><p id=tha-ap16:6.4><span class=root>padumacchattamuttamaṁ. </span><br><p id=tha-ap16:7.1><span class=root>Satapattachattaṁ paggayha, </span><br><p id=tha-ap16:7.2><span class=root>adāsi tāpaso mama; </span><br><p id=tha-ap16:7.3><span class=root>‘Tamahaṁ kittayissāmi, </span><br><p id=tha-ap16:7.4><span class=root>suṇātha mama bhāsato. </span><br><p id=tha-ap16:8.1><span class=root>Pañcavīsatikappāni, </span><br><p id=tha-ap16:8.2><span class=root>devarajjaṁ karissati; </span><br><p id=tha-ap16:8.3><span class=root>Catuttiṁsatikkhattuñca, </span><br><p id=tha-ap16:8.4><span class=root>cakkavattī bhavissati. </span><br><p id=tha-ap16:9.1><span class=root>Yaṁ yaṁ yoniṁ saṁsarati, </span><br><p id=tha-ap16:9.2><span class=root>devattaṁ atha mānusaṁ; </span><br><p id=tha-ap16:9.3><span class=root>Abbhokāse patiṭṭhantaṁ, </span><br><p id=tha-ap16:9.4><span class=root>padumaṁ dhārayissati. </span><br><p id=tha-ap16:10.1><span class=root>Kappasatasahassamhi, </span><br><p id=tha-ap16:10.2><span class=root>okkākakulasambhavo; </span><br><p id=tha-ap16:10.3><span class=root>Gotamo nāma gottena, </span><br><p id=tha-ap16:10.4><span class=root>satthā loke bhavissati. </span><br><p id=tha-ap16:11.1><span class=root>Pakāsite pāvacane, </span><br><p id=tha-ap16:11.2><span class=root>manussattaṁ labhissati; </span><br><p id=tha-ap16:11.3><span class=root>Manomayamhi kāyamhi, </span><br><p id=tha-ap16:11.4><span class=root>uttamo so bhavissati. </span><br><p id=tha-ap16:12.1><span class=root>Dve bhātaro bhavissanti, </span><br><p id=tha-ap16:12.2><span class=root>ubhopi panthakavhayā; </span><br><p id=tha-ap16:12.3><span class=root>Anubhotvā uttamatthaṁ, </span><br><p id=tha-ap16:12.4><span class=root>jotayissanti sāsanaṁ’. </span><br><p id=tha-ap16:13.1><span class=root>Sohaṁ aṭṭhārasavasso, </span><br><p id=tha-ap16:13.2><span class=root>pabbajiṁ anagāriyaṁ; </span><br><p id=tha-ap16:13.3><span class=root>Visesāhaṁ na vindāmi, </span><br><p id=tha-ap16:13.4><span class=root>sakyaputtassa sāsane. </span><br><p id=tha-ap16:14.1><span class=root>Dandhā mayhaṁ gatī āsi, </span><br><p id=tha-ap16:14.2><span class=root>paribhūto pure ahuṁ; </span><br><p id=tha-ap16:14.3><span class=root>Bhātā ca maṁ paṇāmesi, </span><br><p id=tha-ap16:14.4><span class=root>gaccha dāni sakaṁ gharaṁ. </span><br><p id=tha-ap16:15.1><span class=root>Sohaṁ paṇāmito santo, </span><br><p id=tha-ap16:15.2><span class=root>saṅghārāmassa koṭṭhake; </span><br><p id=tha-ap16:15.3><span class=root>Dummano tattha aṭṭhāsiṁ, </span><br><p id=tha-ap16:15.4><span class=root>sāmaññasmiṁ apekkhavā. </span><br><p id=tha-ap16:16.1><span class=root>Bhagavā tattha āgacchi, </span><br><p id=tha-ap16:16.2><span class=root>sīsaṁ mayhaṁ parāmasi; </span><br><p id=tha-ap16:16.3><span class=root>Bāhāya maṁ gahetvāna, </span><br><p id=tha-ap16:16.4><span class=root>saṅghārāmaṁ pavesayi. </span><br><p id=tha-ap16:17.1><span class=root>Anukampāya me satthā, </span><br><p id=tha-ap16:17.2><span class=root>adāsi pādapuñchaniṁ; </span><br><p id=tha-ap16:17.3><span class=root>Evaṁ suddhaṁ adhiṭṭhehi, </span><br><p id=tha-ap16:17.4><span class=root>ekamantamadhiṭṭhahaṁ. </span><br><p id=tha-ap16:18.1><span class=root>Hatthehi tamahaṁ gayha, </span><br><p id=tha-ap16:18.2><span class=root>sariṁ kokanadaṁ ahaṁ; </span><br><p id=tha-ap16:18.3><span class=root>Tattha cittaṁ vimucci me, </span><br><p id=tha-ap16:18.4><span class=root>arahattaṁ apāpuṇiṁ. </span><br><p id=tha-ap16:19.1><span class=root>Manomayesu kāyesu, </span><br><p id=tha-ap16:19.2><span class=root>sabbattha pāramiṁ gato; </span><br><p id=tha-ap16:19.3><span class=root>Sabbāsave pariññāya, </span><br><p id=tha-ap16:19.4><span class=root>viharāmi anāsavo. </span><br><p id=tha-ap16:20.1><span class=root>Paṭisambhidā catasso, </span><br><p id=tha-ap16:20.2><span class=root>vimokkhāpi ca aṭṭhime; </span><br><p id=tha-ap16:20.3><span class=root>Chaḷabhiññā sacchikatā, </span><br><p id=tha-ap16:20.4><span class=root>kataṁ buddhassa sāsanaṁ”. </span><br><p id=tha-ap16:21.1><span class=root>Itthaṁ sudaṁ āyasmā cūḷapanthako thero imā gāthāyo abhāsitthāti. </span><br><p id=tha-ap16:22.1><span class=root>Cūḷapanthakattherassāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>