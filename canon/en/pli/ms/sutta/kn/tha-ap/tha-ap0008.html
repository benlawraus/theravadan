<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0007.html>Previous</a><a href=/canon/en/pli/ms/sutta/kn/tha-ap/tha-ap0009.html>Next</a></div><p id=tha-ap8:0.1><span class=root>Therāpadāna </span><br><p id=tha-ap8:0.2><span class=root>Buddhavagga </span><br><p id=tha-ap8:0.3><span class="root big-bold">Upālittheraapadāna </span><br><p id=tha-ap8:1.1><span class=root>“Nagare haṁsavatiyā, </span><br><p id=tha-ap8:1.2><span class=root>sujāto nāma brāhmaṇo; </span><br><p id=tha-ap8:1.3><span class=root>Asītikoṭinicayo, </span><br><p id=tha-ap8:1.4><span class=root>pahūtadhanadhaññavā. </span><br><p id=tha-ap8:2.1><span class=root>Ajjhāyako mantadharo, </span><br><p id=tha-ap8:2.2><span class=root>tiṇṇaṁ vedāna pāragū; </span><br><p id=tha-ap8:2.3><span class=root>Lakkhaṇe itihāse ca, </span><br><p id=tha-ap8:2.4><span class=root>sadhamme pāramiṁ gato. </span><br><p id=tha-ap8:3.1><span class=root>Paribbājā ekasikhā, </span><br><p id=tha-ap8:3.2><span class=root>gotamā buddhasāvakā; </span><br><p id=tha-ap8:3.3><span class=root>Carakā tāpasā ceva, </span><br><p id=tha-ap8:3.4><span class=root>caranti mahiyā tadā. </span><br><p id=tha-ap8:4.1><span class=root>Tepi maṁ parivārenti, </span><br><p id=tha-ap8:4.2><span class=root>brāhmaṇo vissuto iti; </span><br><p id=tha-ap8:4.3><span class=root>Bahujjano maṁ pūjeti, </span><br><p id=tha-ap8:4.4><span class=root>nāhaṁ pūjemi kiñcanaṁ. </span><br><p id=tha-ap8:5.1><span class=root>Pūjārahaṁ na passāmi, </span><br><p id=tha-ap8:5.2><span class=root>mānatthaddho ahaṁ tadā; </span><br><p id=tha-ap8:5.3><span class=root>Buddhoti vacanaṁ natthi, </span><br><p id=tha-ap8:5.4><span class=root>tāva nuppajjate jino. </span><br><p id=tha-ap8:6.1><span class=root>Accayena ahorattaṁ, </span><br><p id=tha-ap8:6.2><span class=root>padumuttaranāmako; </span><br><p id=tha-ap8:6.3><span class=root>Sabbaṁ tamaṁ vinodetvā, </span><br><p id=tha-ap8:6.4><span class=root>loke uppajji cakkhumā. </span><br><p id=tha-ap8:7.1><span class=root>Vitthārike bāhujaññe, </span><br><p id=tha-ap8:7.2><span class=root>puthubhūte ca sāsane; </span><br><p id=tha-ap8:7.3><span class=root>Upāgami tadā buddho, </span><br><p id=tha-ap8:7.4><span class=root>nagaraṁ haṁsasavhayaṁ. </span><br><p id=tha-ap8:8.1><span class=root>Pitu atthāya so buddho, </span><br><p id=tha-ap8:8.2><span class=root>dhammaṁ desesi cakkhumā; </span><br><p id=tha-ap8:8.3><span class=root>Tena kālena parisā, </span><br><p id=tha-ap8:8.4><span class=root>samantā yojanaṁ tadā. </span><br><p id=tha-ap8:9.1><span class=root>Sammato manujānaṁ so, </span><br><p id=tha-ap8:9.2><span class=root>sunando nāma tāpaso; </span><br><p id=tha-ap8:9.3><span class=root>Yāvatā buddhaparisā, </span><br><p id=tha-ap8:9.4><span class=root>pupphehacchādayī tadā. </span><br><p id=tha-ap8:10.1><span class=root>Catusaccaṁ pakāsente, </span><br><p id=tha-ap8:10.2><span class=root>seṭṭhe ca pupphamaṇḍape; </span><br><p id=tha-ap8:10.3><span class=root>Koṭisatasahassānaṁ, </span><br><p id=tha-ap8:10.4><span class=root>dhammābhisamayo ahu. </span><br><p id=tha-ap8:11.1><span class=root>Sattarattindivaṁ buddho, </span><br><p id=tha-ap8:11.2><span class=root>vassetvā dhammavuṭṭhiyo; </span><br><p id=tha-ap8:11.3><span class=root>Aṭṭhame divase patte, </span><br><p id=tha-ap8:11.4><span class=root>sunandaṁ kittayī jino. </span><br><p id=tha-ap8:12.1><span class=root>Devaloke manusse vā, </span><br><p id=tha-ap8:12.2><span class=root>saṁsaranto ayaṁ bhave; </span><br><p id=tha-ap8:12.3><span class=root>Sabbesaṁ pavaro hutvā, </span><br><p id=tha-ap8:12.4><span class=root>bhavesu saṁsarissati. </span><br><p id=tha-ap8:13.1><span class=root>Kappasatasahassamhi, </span><br><p id=tha-ap8:13.2><span class=root>okkākakulasambhavo; </span><br><p id=tha-ap8:13.3><span class=root>Gotamo nāma gottena, </span><br><p id=tha-ap8:13.4><span class=root>satthā loke bhavissati. </span><br><p id=tha-ap8:14.1><span class=root>Tassa dhammesu dāyādo, </span><br><p id=tha-ap8:14.2><span class=root>oraso dhammanimmito; </span><br><p id=tha-ap8:14.3><span class=root>Mantāṇiputto puṇṇoti, </span><br><p id=tha-ap8:14.4><span class=root>hessati satthu sāvako. </span><br><p id=tha-ap8:15.1><span class=root>Evaṁ kittayi sambuddho, </span><br><p id=tha-ap8:15.2><span class=root>sunandaṁ tāpasaṁ tadā; </span><br><p id=tha-ap8:15.3><span class=root>Hāsayanto janaṁ sabbaṁ, </span><br><p id=tha-ap8:15.4><span class=root>dassayanto sakaṁ balaṁ. </span><br><p id=tha-ap8:16.1><span class=root>Katañjalī namassanti, </span><br><p id=tha-ap8:16.2><span class=root>sunandaṁ tāpasaṁ janā; </span><br><p id=tha-ap8:16.3><span class=root>Buddhe kāraṁ karitvāna, </span><br><p id=tha-ap8:16.4><span class=root>sodhesi gatimattano. </span><br><p id=tha-ap8:17.1><span class=root>Tattha me ahu saṅkappo, </span><br><p id=tha-ap8:17.2><span class=root>sutvāna munino vacaṁ; </span><br><p id=tha-ap8:17.3><span class=root>Ahampi kāraṁ kassāmi, </span><br><p id=tha-ap8:17.4><span class=root>yathā passāmi gotamaṁ. </span><br><p id=tha-ap8:18.1><span class=root>Evāhaṁ cintayitvāna, </span><br><p id=tha-ap8:18.2><span class=root>kiriyaṁ cintayiṁ mama; </span><br><p id=tha-ap8:18.3><span class=root>Kyāhaṁ kammaṁ ācarāmi, </span><br><p id=tha-ap8:18.4><span class=root>puññakkhette anuttare. </span><br><p id=tha-ap8:19.1><span class=root>Ayañca pāṭhiko bhikkhu, </span><br><p id=tha-ap8:19.2><span class=root>sabbapāṭhissa sāsane; </span><br><p id=tha-ap8:19.3><span class=root>Vinaye agganikkhitto, </span><br><p id=tha-ap8:19.4><span class=root>taṁ ṭhānaṁ patthaye ahaṁ. </span><br><p id=tha-ap8:20.1><span class=root>Idaṁ me amitaṁ bhogaṁ, </span><br><p id=tha-ap8:20.2><span class=root>akkhobhaṁ sāgarūpamaṁ; </span><br><p id=tha-ap8:20.3><span class=root>Tena bhogena buddhassa, </span><br><p id=tha-ap8:20.4><span class=root>ārāmaṁ māpaye ahaṁ. </span><br><p id=tha-ap8:21.1><span class=root>Sobhanaṁ nāma ārāmaṁ, </span><br><p id=tha-ap8:21.2><span class=root>nagarassa puratthato; </span><br><p id=tha-ap8:21.3><span class=root>Kiṇitvā satasahassena, </span><br><p id=tha-ap8:21.4><span class=root>saṅghārāmaṁ amāpayiṁ. </span><br><p id=tha-ap8:22.1><span class=root>Kūṭāgāre ca pāsāde, </span><br><p id=tha-ap8:22.2><span class=root>maṇḍape hammiye guhā; </span><br><p id=tha-ap8:22.3><span class=root>Caṅkame sukate katvā, </span><br><p id=tha-ap8:22.4><span class=root>saṅghārāmaṁ amāpayiṁ. </span><br><p id=tha-ap8:23.1><span class=root>Jantāgharaṁ aggisālaṁ, </span><br><p id=tha-ap8:23.2><span class=root>atho udakamāḷakaṁ; </span><br><p id=tha-ap8:23.3><span class=root>Nhānagharaṁ māpayitvā, </span><br><p id=tha-ap8:23.4><span class=root>bhikkhusaṅghassadāsahaṁ. </span><br><p id=tha-ap8:24.1><span class=root>Āsandiyo pīṭhake ca, </span><br><p id=tha-ap8:24.2><span class=root>paribhoge ca bhājane; </span><br><p id=tha-ap8:24.3><span class=root>Ārāmikañca bhesajjaṁ, </span><br><p id=tha-ap8:24.4><span class=root>sabbametaṁ adāsahaṁ. </span><br><p id=tha-ap8:25.1><span class=root>Ārakkhaṁ paṭṭhapetvāna, </span><br><p id=tha-ap8:25.2><span class=root>pākāraṁ kārayiṁ daḷhaṁ; </span><br><p id=tha-ap8:25.3><span class=root>Mā naṁ koci viheṭhesi, </span><br><p id=tha-ap8:25.4><span class=root>santacittāna tādinaṁ. </span><br><p id=tha-ap8:26.1><span class=root>Satasahassenāvāsaṁ, </span><br><p id=tha-ap8:26.2><span class=root>saṅghārāme amāpayiṁ; </span><br><p id=tha-ap8:26.3><span class=root>Vepullaṁ taṁ māpayitvā, </span><br><p id=tha-ap8:26.4><span class=root>sambuddhaṁ upanāmayiṁ. </span><br><p id=tha-ap8:27.1><span class=root>Niṭṭhāpito mayārāmo, </span><br><p id=tha-ap8:27.2><span class=root>sampaṭiccha tuvaṁ muni; </span><br><p id=tha-ap8:27.3><span class=root>Niyyādessāmi taṁ vīra, </span><br><p id=tha-ap8:27.4><span class=root>adhivāsehi cakkhuma. </span><br><p id=tha-ap8:28.1><span class=root>Padumuttaro lokavidū, </span><br><p id=tha-ap8:28.2><span class=root>āhutīnaṁ paṭiggaho; </span><br><p id=tha-ap8:28.3><span class=root>Mama saṅkappamaññāya, </span><br><p id=tha-ap8:28.4><span class=root>adhivāsesi nāyako. </span><br><p id=tha-ap8:29.1><span class=root>Adhivāsanamaññāya, </span><br><p id=tha-ap8:29.2><span class=root>sabbaññussa mahesino; </span><br><p id=tha-ap8:29.3><span class=root>Bhojanaṁ paṭiyādetvā, </span><br><p id=tha-ap8:29.4><span class=root>kālamārocayiṁ ahaṁ. </span><br><p id=tha-ap8:30.1><span class=root>Ārocitamhi kālamhi, </span><br><p id=tha-ap8:30.2><span class=root>padumuttaranāyako; </span><br><p id=tha-ap8:30.3><span class=root>Khīṇāsavasahassehi, </span><br><p id=tha-ap8:30.4><span class=root>ārāmaṁ me upāgami. </span><br><p id=tha-ap8:31.1><span class=root>Nisinnaṁ kālamaññāya, </span><br><p id=tha-ap8:31.2><span class=root>annapānena tappayiṁ; </span><br><p id=tha-ap8:31.3><span class=root>Bhuttāviṁ kālamaññāya, </span><br><p id=tha-ap8:31.4><span class=root>idaṁ vacanamabraviṁ. </span><br><p id=tha-ap8:32.1><span class=root>Kīto satasahassena, </span><br><p id=tha-ap8:32.2><span class=root>tattakeneva kārito; </span><br><p id=tha-ap8:32.3><span class=root>Sobhano nāma ārāmo, </span><br><p id=tha-ap8:32.4><span class=root>sampaṭiccha tuvaṁ muni. </span><br><p id=tha-ap8:33.1><span class=root>Iminārāmadānena, </span><br><p id=tha-ap8:33.2><span class=root>cetanāpaṇidhīhi ca; </span><br><p id=tha-ap8:33.3><span class=root>Bhave nibbattamānohaṁ, </span><br><p id=tha-ap8:33.4><span class=root>labhāmi mama patthitaṁ. </span><br><p id=tha-ap8:34.1><span class=root>Paṭiggahetvā sambuddho, </span><br><p id=tha-ap8:34.2><span class=root>saṅghārāmaṁ sumāpitaṁ; </span><br><p id=tha-ap8:34.3><span class=root>Bhikkhusaṅghe nisīditvā, </span><br><p id=tha-ap8:34.4><span class=root>idaṁ vacanamabravi. </span><br><p id=tha-ap8:35.1><span class=root>Yo so buddhassa pādāsi, </span><br><p id=tha-ap8:35.2><span class=root>saṅghārāmaṁ sumāpitaṁ; </span><br><p id=tha-ap8:35.3><span class=root>Tamahaṁ kittayissāmi, </span><br><p id=tha-ap8:35.4><span class=root>suṇātha mama bhāsato. </span><br><p id=tha-ap8:36.1><span class=root>Hatthī assā rathā pattī, </span><br><p id=tha-ap8:36.2><span class=root>senā ca caturaṅginī; </span><br><p id=tha-ap8:36.3><span class=root>Parivāressantimaṁ niccaṁ, </span><br><p id=tha-ap8:36.4><span class=root>saṅghārāmassidaṁ phalaṁ. </span><br><p id=tha-ap8:37.1><span class=root>Saṭṭhi tūrasahassāni, </span><br><p id=tha-ap8:37.2><span class=root>bheriyo samalaṅkatā; </span><br><p id=tha-ap8:37.3><span class=root>Parivāressantimaṁ niccaṁ, </span><br><p id=tha-ap8:37.4><span class=root>saṅghārāmassidaṁ phalaṁ. </span><br><p id=tha-ap8:38.1><span class=root>Chaḷasītisahassāni, </span><br><p id=tha-ap8:38.2><span class=root>nāriyo samalaṅkatā; </span><br><p id=tha-ap8:38.3><span class=root>Vicittavatthābharaṇā, </span><br><p id=tha-ap8:38.4><span class=root>āmuttamaṇikuṇḍalā. </span><br><p id=tha-ap8:39.1><span class=root>Aḷārapamhā hasulā, </span><br><p id=tha-ap8:39.2><span class=root>susaññā tanumajjhimā; </span><br><p id=tha-ap8:39.3><span class=root>Parivāressantimaṁ niccaṁ, </span><br><p id=tha-ap8:39.4><span class=root>saṅghārāmassidaṁ phalaṁ. </span><br><p id=tha-ap8:40.1><span class=root>Tiṁsakappasahassāni, </span><br><p id=tha-ap8:40.2><span class=root>devaloke ramissati; </span><br><p id=tha-ap8:40.3><span class=root>Sahassakkhattuṁ devindo, </span><br><p id=tha-ap8:40.4><span class=root>devarajjaṁ karissati. </span><br><p id=tha-ap8:41.1><span class=root>Devarājena pattabbaṁ, </span><br><p id=tha-ap8:41.2><span class=root>sabbaṁ paṭilabhissati; </span><br><p id=tha-ap8:41.3><span class=root>Anūnabhogo hutvāna, </span><br><p id=tha-ap8:41.4><span class=root>devarajjaṁ karissati. </span><br><p id=tha-ap8:42.1><span class=root>Sahassakkhattuṁ cakkavattī, </span><br><p id=tha-ap8:42.2><span class=root>rājā raṭṭhe bhavissati; </span><br><p id=tha-ap8:42.3><span class=root>Pathabyā rajjaṁ vipulaṁ, </span><br><p id=tha-ap8:42.4><span class=root>gaṇanāto asaṅkhiyaṁ. </span><br><p id=tha-ap8:43.1><span class=root>Kappasatasahassamhi, </span><br><p id=tha-ap8:43.2><span class=root>okkākakulasambhavo; </span><br><p id=tha-ap8:43.3><span class=root>Gotamo nāma gottena, </span><br><p id=tha-ap8:43.4><span class=root>satthā loke bhavissati. </span><br><p id=tha-ap8:44.1><span class=root>Tassa dhammesu dāyādo, </span><br><p id=tha-ap8:44.2><span class=root>oraso dhammanimmito; </span><br><p id=tha-ap8:44.3><span class=root>Upāli nāma nāmena, </span><br><p id=tha-ap8:44.4><span class=root>hessati satthu sāvako. </span><br><p id=tha-ap8:45.1><span class=root>Vinaye pāramiṁ patvā, </span><br><p id=tha-ap8:45.2><span class=root>ṭhānāṭhāne ca kovido; </span><br><p id=tha-ap8:45.3><span class=root>Jinasāsanaṁ dhārento, </span><br><p id=tha-ap8:45.4><span class=root>viharissatināsavo. </span><br><p id=tha-ap8:46.1><span class=root>Sabbametaṁ abhiññāya, </span><br><p id=tha-ap8:46.2><span class=root>gotamo sakyapuṅgavo; </span><br><p id=tha-ap8:46.3><span class=root>Bhikkhusaṅghe nisīditvā, </span><br><p id=tha-ap8:46.4><span class=root>etadagge ṭhapessati. </span><br><p id=tha-ap8:47.1><span class=root>Aparimeyyupādāya, </span><br><p id=tha-ap8:47.2><span class=root>patthemi tava sāsanaṁ; </span><br><p id=tha-ap8:47.3><span class=root>So me attho anuppatto, </span><br><p id=tha-ap8:47.4><span class=root>sabbasaṁyojanakkhayo. </span><br><p id=tha-ap8:48.1><span class=root>Yathā sūlāvuto poso, </span><br><p id=tha-ap8:48.2><span class=root>rājadaṇḍena tajjito; </span><br><p id=tha-ap8:48.3><span class=root>Sūle sātaṁ avindanto, </span><br><p id=tha-ap8:48.4><span class=root>parimuttiṁva icchati. </span><br><p id=tha-ap8:49.1><span class=root>Tathevāhaṁ mahāvīra, </span><br><p id=tha-ap8:49.2><span class=root>bhavadaṇḍena tajjito; </span><br><p id=tha-ap8:49.3><span class=root>Kammasūlāvuto santo, </span><br><p id=tha-ap8:49.4><span class=root>pipāsāvedanaṭṭito. </span><br><p id=tha-ap8:50.1><span class=root>Bhave sātaṁ na vindāmi, </span><br><p id=tha-ap8:50.2><span class=root>ḍayhanto tīhi aggibhi; </span><br><p id=tha-ap8:50.3><span class=root>Parimuttiṁ gavesāmi, </span><br><p id=tha-ap8:50.4><span class=root>yathāpi rājadaṇḍito. </span><br><p id=tha-ap8:51.1><span class=root>Yathā visādo puriso, </span><br><p id=tha-ap8:51.2><span class=root>visena paripīḷito; </span><br><p id=tha-ap8:51.3><span class=root>Agadaṁ so gaveseyya, </span><br><p id=tha-ap8:51.4><span class=root>visaghātāyupāyanaṁ. </span><br><p id=tha-ap8:52.1><span class=root>Gavesamāno passeyya, </span><br><p id=tha-ap8:52.2><span class=root>agadaṁ visaghātakaṁ; </span><br><p id=tha-ap8:52.3><span class=root>Taṁ pivitvā sukhī assa, </span><br><p id=tha-ap8:52.4><span class=root>visamhā parimuttiyā. </span><br><p id=tha-ap8:53.1><span class=root>Tathevāhaṁ mahāvīra, </span><br><p id=tha-ap8:53.2><span class=root>yathā visahato naro; </span><br><p id=tha-ap8:53.3><span class=root>Sampīḷito avijjāya, </span><br><p id=tha-ap8:53.4><span class=root>saddhammāgadamesahaṁ. </span><br><p id=tha-ap8:54.1><span class=root>Dhammāgadaṁ gavesanto, </span><br><p id=tha-ap8:54.2><span class=root>addakkhiṁ sakyasāsanaṁ; </span><br><p id=tha-ap8:54.3><span class=root>Aggaṁ sabbosadhānaṁ taṁ, </span><br><p id=tha-ap8:54.4><span class=root>sabbasallavinodanaṁ. </span><br><p id=tha-ap8:55.1><span class=root>Dhammosadhaṁ pivitvāna, </span><br><p id=tha-ap8:55.2><span class=root>visaṁ sabbaṁ samūhaniṁ; </span><br><p id=tha-ap8:55.3><span class=root>Ajarāmaraṁ sītibhāvaṁ, </span><br><p id=tha-ap8:55.4><span class=root>nibbānaṁ phassayiṁ ahaṁ. </span><br><p id=tha-ap8:56.1><span class=root>Yathā bhūtaṭṭito poso, </span><br><p id=tha-ap8:56.2><span class=root>bhūtaggāhena pīḷito; </span><br><p id=tha-ap8:56.3><span class=root>Bhūtavejjaṁ gaveseyya, </span><br><p id=tha-ap8:56.4><span class=root>bhūtasmā parimuttiyā. </span><br><p id=tha-ap8:57.1><span class=root>Gavesamāno passeyya, </span><br><p id=tha-ap8:57.2><span class=root>bhūtavijjāsu kovidaṁ; </span><br><p id=tha-ap8:57.3><span class=root>Tassa so vihane bhūtaṁ, </span><br><p id=tha-ap8:57.4><span class=root>samūlañca vināsaye. </span><br><p id=tha-ap8:58.1><span class=root>Tathevāhaṁ mahāvīra, </span><br><p id=tha-ap8:58.2><span class=root>tamaggāhena pīḷito; </span><br><p id=tha-ap8:58.3><span class=root>Ñāṇālokaṁ gavesāmi, </span><br><p id=tha-ap8:58.4><span class=root>tamato parimuttiyā. </span><br><p id=tha-ap8:59.1><span class=root>Athaddasaṁ sakyamuniṁ, </span><br><p id=tha-ap8:59.2><span class=root>kilesatamasodhanaṁ; </span><br><p id=tha-ap8:59.3><span class=root>So me tamaṁ vinodesi, </span><br><p id=tha-ap8:59.4><span class=root>bhūtavejjova bhūtakaṁ. </span><br><p id=tha-ap8:60.1><span class=root>Saṁsārasotaṁ sañchindiṁ, </span><br><p id=tha-ap8:60.2><span class=root>taṇhāsotaṁ nivārayiṁ; </span><br><p id=tha-ap8:60.3><span class=root>Bhavaṁ ugghāṭayiṁ sabbaṁ, </span><br><p id=tha-ap8:60.4><span class=root>bhūtavejjova mūlato. </span><br><p id=tha-ap8:61.1><span class=root>Garuḷo yathā opatati, </span><br><p id=tha-ap8:61.2><span class=root>pannagaṁ bhakkhamattano; </span><br><p id=tha-ap8:61.3><span class=root>Samantā yojanasataṁ, </span><br><p id=tha-ap8:61.4><span class=root>vikkhobheti mahāsaraṁ. </span><br><p id=tha-ap8:62.1><span class=root>Pannagaṁ so gahetvāna, </span><br><p id=tha-ap8:62.2><span class=root>adhosīsaṁ viheṭhayaṁ; </span><br><p id=tha-ap8:62.3><span class=root>Ādāya so pakkamati, </span><br><p id=tha-ap8:62.4><span class=root>yenakāmaṁ vihaṅgamo. </span><br><p id=tha-ap8:63.1><span class=root>Tathevāhaṁ mahāvīra, </span><br><p id=tha-ap8:63.2><span class=root>yathāpi garuḷo balī; </span><br><p id=tha-ap8:63.3><span class=root>Asaṅkhataṁ gavesanto, </span><br><p id=tha-ap8:63.4><span class=root>dose vikkhālayiṁ ahaṁ. </span><br><p id=tha-ap8:64.1><span class=root>Diṭṭho ahaṁ dhammavaraṁ, </span><br><p id=tha-ap8:64.2><span class=root>santipadamanuttaraṁ; </span><br><p id=tha-ap8:64.3><span class=root>Ādāya viharāmetaṁ, </span><br><p id=tha-ap8:64.4><span class=root>garuḷo pannagaṁ yathā. </span><br><p id=tha-ap8:65.1><span class=root>Āsāvatī nāma latā, </span><br><p id=tha-ap8:65.2><span class=root>jātā cittalatāvane; </span><br><p id=tha-ap8:65.3><span class=root>Tassā vassasahassena, </span><br><p id=tha-ap8:65.4><span class=root>ekaṁ nibbattate phalaṁ. </span><br><p id=tha-ap8:66.1><span class=root>Taṁ devā payirupāsanti, </span><br><p id=tha-ap8:66.2><span class=root>tāvadūraphale sati; </span><br><p id=tha-ap8:66.3><span class=root>Devānaṁ sā piyā evaṁ, </span><br><p id=tha-ap8:66.4><span class=root>āsāvatī latuttamā. </span><br><p id=tha-ap8:67.1><span class=root>Satasahassupādāya, </span><br><p id=tha-ap8:67.2><span class=root>tāhaṁ paricare muni; </span><br><p id=tha-ap8:67.3><span class=root>Sāyaṁ pātaṁ namassāmi, </span><br><p id=tha-ap8:67.4><span class=root>devā āsāvatiṁ yathā. </span><br><p id=tha-ap8:68.1><span class=root>Avañjhā pāricariyā, </span><br><p id=tha-ap8:68.2><span class=root>amoghā ca namassanā; </span><br><p id=tha-ap8:68.3><span class=root>Dūrāgatampi maṁ santaṁ, </span><br><p id=tha-ap8:68.4><span class=root>khaṇoyaṁ na virādhayi. </span><br><p id=tha-ap8:69.1><span class=root>Paṭisandhiṁ na passāmi, </span><br><p id=tha-ap8:69.2><span class=root>vicinanto bhave ahaṁ; </span><br><p id=tha-ap8:69.3><span class=root>Nirūpadhi vippamutto, </span><br><p id=tha-ap8:69.4><span class=root>upasanto carāmahaṁ. </span><br><p id=tha-ap8:70.1><span class=root>Yathāpi padumaṁ nāma, </span><br><p id=tha-ap8:70.2><span class=root>sūriyaraṁsena pupphati; </span><br><p id=tha-ap8:70.3><span class=root>Tathevāhaṁ mahāvīra, </span><br><p id=tha-ap8:70.4><span class=root>buddharaṁsena pupphito. </span><br><p id=tha-ap8:71.1><span class=root>Yathā balākayonimhi, </span><br><p id=tha-ap8:71.2><span class=root>na vijjati pumo sadā; </span><br><p id=tha-ap8:71.3><span class=root>Meghesu gajjamānesu, </span><br><p id=tha-ap8:71.4><span class=root>gabbhaṁ gaṇhanti tā sadā. </span><br><p id=tha-ap8:72.1><span class=root>Cirampi gabbhaṁ dhārenti, </span><br><p id=tha-ap8:72.2><span class=root>yāva megho na gajjati; </span><br><p id=tha-ap8:72.3><span class=root>Bhārato parimuccanti, </span><br><p id=tha-ap8:72.4><span class=root>yadā megho pavassati. </span><br><p id=tha-ap8:73.1><span class=root>Padumuttarabuddhassa, </span><br><p id=tha-ap8:73.2><span class=root>dhammameghena gajjato; </span><br><p id=tha-ap8:73.3><span class=root>Saddena dhammameghassa, </span><br><p id=tha-ap8:73.4><span class=root>dhammagabbhaṁ agaṇhahaṁ. </span><br><p id=tha-ap8:74.1><span class=root>Satasahassupādāya, </span><br><p id=tha-ap8:74.2><span class=root>puññagabbhaṁ dharemahaṁ; </span><br><p id=tha-ap8:74.3><span class=root>Nappamuccāmi bhārato, </span><br><p id=tha-ap8:74.4><span class=root>dhammamegho na gajjati. </span><br><p id=tha-ap8:75.1><span class=root>Yadā tuvaṁ sakyamuni, </span><br><p id=tha-ap8:75.2><span class=root>ramme kapilavatthave; </span><br><p id=tha-ap8:75.3><span class=root>Gajjasi dhammameghena, </span><br><p id=tha-ap8:75.4><span class=root>bhārato parimuccahaṁ. </span><br><p id=tha-ap8:76.1><span class=root>Suññataṁ animittañca, </span><br><p id=tha-ap8:76.2><span class=root>Tathāppaṇihitampi ca; </span><br><p id=tha-ap8:76.3><span class=root>Caturo ca phale sabbe, </span><br><p id=tha-ap8:76.4><span class=root>Dhammevaṁ vijanayiṁ ahaṁ. </span><br><p id=tha-ap8:77.1><span class=root>Dutiyabhāṇavāraṁ. </span><br><p id=tha-ap8:78.1><span class=root>Aparimeyyupādāya, </span><br><p id=tha-ap8:78.2><span class=root>patthemi tava sāsanaṁ; </span><br><p id=tha-ap8:78.3><span class=root>So me attho anuppatto, </span><br><p id=tha-ap8:78.4><span class=root>santipadamanuttaraṁ. </span><br><p id=tha-ap8:79.1><span class=root>Vinaye pāramiṁ patto, </span><br><p id=tha-ap8:79.2><span class=root>yathāpi pāṭhiko isi; </span><br><p id=tha-ap8:79.3><span class=root>Na me samasamo atthi, </span><br><p id=tha-ap8:79.4><span class=root>dhāremi sāsanaṁ ahaṁ. </span><br><p id=tha-ap8:80.1><span class=root>Vinaye khandhake cāpi, </span><br><p id=tha-ap8:80.2><span class=root>tikacchede ca pañcame; </span><br><p id=tha-ap8:80.3><span class=root>Ettha me vimati natthi, </span><br><p id=tha-ap8:80.4><span class=root>akkhare byañjanepi vā. </span><br><p id=tha-ap8:81.1><span class=root>Niggahe paṭikamme ca, </span><br><p id=tha-ap8:81.2><span class=root>ṭhānāṭhāne ca kovido; </span><br><p id=tha-ap8:81.3><span class=root>Osāraṇe vuṭṭhāpane, </span><br><p id=tha-ap8:81.4><span class=root>sabbattha pāramiṁ gato. </span><br><p id=tha-ap8:82.1><span class=root>Vinaye khandhake vāpi, </span><br><p id=tha-ap8:82.2><span class=root>nikkhipitvā padaṁ ahaṁ; </span><br><p id=tha-ap8:82.3><span class=root>Ubhato viniveṭhetvā, </span><br><p id=tha-ap8:82.4><span class=root>rasato osareyyahaṁ. </span><br><p id=tha-ap8:83.1><span class=root>Niruttiyā sukusalo, </span><br><p id=tha-ap8:83.2><span class=root>atthānatthe ca kovido; </span><br><p id=tha-ap8:83.3><span class=root>Anaññātaṁ mayā natthi, </span><br><p id=tha-ap8:83.4><span class=root>ekaggo satthu sāsane. </span><br><p id=tha-ap8:84.1><span class=root>Rūpadakkho ahaṁ ajja, </span><br><p id=tha-ap8:84.2><span class=root>sakyaputtassa sāsane; </span><br><p id=tha-ap8:84.3><span class=root>Kaṅkhaṁ sabbaṁ vinodemi, </span><br><p id=tha-ap8:84.4><span class=root>chindāmi sabbasaṁsayaṁ. </span><br><p id=tha-ap8:85.1><span class=root>Padaṁ anupadañcāpi, </span><br><p id=tha-ap8:85.2><span class=root>akkharañcāpi byañjanaṁ; </span><br><p id=tha-ap8:85.3><span class=root>Nidāne pariyosāne, </span><br><p id=tha-ap8:85.4><span class=root>sabbattha kovido ahaṁ. </span><br><p id=tha-ap8:86.1><span class=root>Yathāpi rājā balavā, </span><br><p id=tha-ap8:86.2><span class=root>niggaṇhitvā parantape; </span><br><p id=tha-ap8:86.3><span class=root>Vijinitvāna saṅgāmaṁ, </span><br><p id=tha-ap8:86.4><span class=root>nagaraṁ tattha māpaye. </span><br><p id=tha-ap8:87.1><span class=root>Pākāraṁ parikhañcāpi, </span><br><p id=tha-ap8:87.2><span class=root>esikaṁ dvārakoṭṭhakaṁ; </span><br><p id=tha-ap8:87.3><span class=root>Aṭṭālake ca vividhe, </span><br><p id=tha-ap8:87.4><span class=root>kāraye nagare bahū. </span><br><p id=tha-ap8:88.1><span class=root>Siṅghāṭakaṁ caccarañca, </span><br><p id=tha-ap8:88.2><span class=root>suvibhattantarāpaṇaṁ; </span><br><p id=tha-ap8:88.3><span class=root>Kārayeyya sabhaṁ tattha, </span><br><p id=tha-ap8:88.4><span class=root>atthānatthavinicchayaṁ. </span><br><p id=tha-ap8:89.1><span class=root>Nigghātatthaṁ amittānaṁ, </span><br><p id=tha-ap8:89.2><span class=root>chiddāchiddañca jānituṁ; </span><br><p id=tha-ap8:89.3><span class=root>Balakāyassa rakkhāya, </span><br><p id=tha-ap8:89.4><span class=root>senāpaccaṁ ṭhapeti so. </span><br><p id=tha-ap8:90.1><span class=root>Ārakkhatthāya bhaṇḍassa, </span><br><p id=tha-ap8:90.2><span class=root>nidhānakusalaṁ naraṁ; </span><br><p id=tha-ap8:90.3><span class=root>Mā me bhaṇḍaṁ vinassīti, </span><br><p id=tha-ap8:90.4><span class=root>bhaṇḍarakkhaṁ ṭhapeti so. </span><br><p id=tha-ap8:91.1><span class=root>Mamatto hoti yo rañño, </span><br><p id=tha-ap8:91.2><span class=root>vuddhiṁ yassa ca icchati; </span><br><p id=tha-ap8:91.3><span class=root>Tassādhikaraṇaṁ deti, </span><br><p id=tha-ap8:91.4><span class=root>mittassa paṭipajjituṁ. </span><br><p id=tha-ap8:92.1><span class=root>Uppātesu nimittesu, </span><br><p id=tha-ap8:92.2><span class=root>lakkhaṇesu ca kovidaṁ; </span><br><p id=tha-ap8:92.3><span class=root>Ajjhāyakaṁ mantadharaṁ, </span><br><p id=tha-ap8:92.4><span class=root>porohicce ṭhapeti so. </span><br><p id=tha-ap8:93.1><span class=root>Etehaṅgehi sampanno, </span><br><p id=tha-ap8:93.2><span class=root>khattiyoti pavuccati; </span><br><p id=tha-ap8:93.3><span class=root>Sadā rakkhanti rājānaṁ, </span><br><p id=tha-ap8:93.4><span class=root>cakkavākova dukkhitaṁ. </span><br><p id=tha-ap8:94.1><span class=root>Tatheva tvaṁ mahāvīra, </span><br><p id=tha-ap8:94.2><span class=root>hatāmittova khattiyo; </span><br><p id=tha-ap8:94.3><span class=root>Sadevakassa lokassa, </span><br><p id=tha-ap8:94.4><span class=root>dhammarājāti vuccati. </span><br><p id=tha-ap8:95.1><span class=root>Titthiye nihanitvāna, </span><br><p id=tha-ap8:95.2><span class=root>mārañcāpi sasenakaṁ; </span><br><p id=tha-ap8:95.3><span class=root>Tamandhakāraṁ vidhamitvā, </span><br><p id=tha-ap8:95.4><span class=root>dhammanagaraṁ amāpayi. </span><br><p id=tha-ap8:96.1><span class=root>Sīlaṁ pākārakaṁ tattha, </span><br><p id=tha-ap8:96.2><span class=root>ñāṇaṁ te dvārakoṭṭhakaṁ; </span><br><p id=tha-ap8:96.3><span class=root>Saddhā te esikā vīra, </span><br><p id=tha-ap8:96.4><span class=root>dvārapālo ca saṁvaro. </span><br><p id=tha-ap8:97.1><span class=root>Satipaṭṭhānamaṭṭālaṁ, </span><br><p id=tha-ap8:97.2><span class=root>paññā te caccaraṁ mune; </span><br><p id=tha-ap8:97.3><span class=root>Iddhipādañca siṅghāṭaṁ, </span><br><p id=tha-ap8:97.4><span class=root>dhammavīthi sumāpitā. </span><br><p id=tha-ap8:98.1><span class=root>Suttantaṁ abhidhammañca, </span><br><p id=tha-ap8:98.2><span class=root>vinayañcāpi kevalaṁ; </span><br><p id=tha-ap8:98.3><span class=root>Navaṅgaṁ buddhavacanaṁ, </span><br><p id=tha-ap8:98.4><span class=root>esā dhammasabhā tava. </span><br><p id=tha-ap8:99.1><span class=root>Suññataṁ animittañca, </span><br><p id=tha-ap8:99.2><span class=root>vihārañcappaṇīhitaṁ; </span><br><p id=tha-ap8:99.3><span class=root>Āneñjañca nirodho ca, </span><br><p id=tha-ap8:99.4><span class=root>esā dhammakuṭī tava. </span><br><p id=tha-ap8:100.1><span class=root>Paññāya aggo nikkhitto, </span><br><p id=tha-ap8:100.2><span class=root>paṭibhāne ca kovido; </span><br><p id=tha-ap8:100.3><span class=root>Sāriputtoti nāmena, </span><br><p id=tha-ap8:100.4><span class=root>dhammasenāpatī tava. </span><br><p id=tha-ap8:101.1><span class=root>Cutūpapātakusalo, </span><br><p id=tha-ap8:101.2><span class=root>iddhiyā pāramiṁ gato; </span><br><p id=tha-ap8:101.3><span class=root>Kolito nāma nāmena, </span><br><p id=tha-ap8:101.4><span class=root>porohicco tavaṁ mune. </span><br><p id=tha-ap8:102.1><span class=root>Porāṇakavaṁsadharo, </span><br><p id=tha-ap8:102.2><span class=root>uggatejo durāsado; </span><br><p id=tha-ap8:102.3><span class=root>Dhutavādīguṇenaggo, </span><br><p id=tha-ap8:102.4><span class=root>akkhadasso tavaṁ mune. </span><br><p id=tha-ap8:103.1><span class=root>Bahussuto dhammadharo, </span><br><p id=tha-ap8:103.2><span class=root>Sabbapāṭhī ca sāsane; </span><br><p id=tha-ap8:103.3><span class=root>Ānando nāma nāmena, </span><br><p id=tha-ap8:103.4><span class=root>Dhammārakkho tavaṁ mune. </span><br><p id=tha-ap8:104.1><span class=root>Ete sabbe atikkamma, </span><br><p id=tha-ap8:104.2><span class=root>pamesi bhagavā mamaṁ; </span><br><p id=tha-ap8:104.3><span class=root>Vinicchayaṁ me pādāsi, </span><br><p id=tha-ap8:104.4><span class=root>vinaye viññudesitaṁ. </span><br><p id=tha-ap8:105.1><span class=root>Yo koci vinaye pañhaṁ, </span><br><p id=tha-ap8:105.2><span class=root>pucchati buddhasāvako; </span><br><p id=tha-ap8:105.3><span class=root>Tattha me cintanā natthi, </span><br><p id=tha-ap8:105.4><span class=root>taññevatthaṁ kathemahaṁ. </span><br><p id=tha-ap8:106.1><span class=root>Yāvatā buddhakhettamhi, </span><br><p id=tha-ap8:106.2><span class=root>ṭhapetvā taṁ mahāmuni; </span><br><p id=tha-ap8:106.3><span class=root>Vinaye mādiso natthi, </span><br><p id=tha-ap8:106.4><span class=root>kuto bhiyyo bhavissati. </span><br><p id=tha-ap8:107.1><span class=root>Bhikkhusaṅghe nisīditvā, </span><br><p id=tha-ap8:107.2><span class=root>evaṁ gajjati gotamo; </span><br><p id=tha-ap8:107.3><span class=root>Upālissa samo natthi, </span><br><p id=tha-ap8:107.4><span class=root>vinaye khandhakesu ca. </span><br><p id=tha-ap8:108.1><span class=root>Yāvatā buddhabhaṇitaṁ, </span><br><p id=tha-ap8:108.2><span class=root>navaṅgaṁ satthusāsanaṁ; </span><br><p id=tha-ap8:108.3><span class=root>Vinayogadhaṁ taṁ sabbaṁ, </span><br><p id=tha-ap8:108.4><span class=root>vinayamūlapassino. </span><br><p id=tha-ap8:109.1><span class=root>Mama kammaṁ saritvāna, </span><br><p id=tha-ap8:109.2><span class=root>gotamo sakyapuṅgavo; </span><br><p id=tha-ap8:109.3><span class=root>Bhikkhusaṅghe nisīditvā, </span><br><p id=tha-ap8:109.4><span class=root>etadagge ṭhapesi maṁ. </span><br><p id=tha-ap8:110.1><span class=root>Satasahassupādāya, </span><br><p id=tha-ap8:110.2><span class=root>imaṁ ṭhānaṁ apatthayiṁ; </span><br><p id=tha-ap8:110.3><span class=root>So me attho anuppatto, </span><br><p id=tha-ap8:110.4><span class=root>vinaye pāramiṁ gato. </span><br><p id=tha-ap8:111.1><span class=root>Sakyānaṁ nandijanano, </span><br><p id=tha-ap8:111.2><span class=root>kappako āsahaṁ pure; </span><br><p id=tha-ap8:111.3><span class=root>Vijahitvāna taṁ jātiṁ, </span><br><p id=tha-ap8:111.4><span class=root>putto jāto mahesino. </span><br><p id=tha-ap8:112.1><span class=root>Ito dutiyake kappe, </span><br><p id=tha-ap8:112.2><span class=root>Añjaso nāma khattiyo; </span><br><p id=tha-ap8:112.3><span class=root>Anantatejo amitayaso, </span><br><p id=tha-ap8:112.4><span class=root>Bhūmipālo mahaddhano. </span><br><p id=tha-ap8:113.1><span class=root>Tassa rañño ahaṁ putto, </span><br><p id=tha-ap8:113.2><span class=root>candano nāma khattiyo; </span><br><p id=tha-ap8:113.3><span class=root>Jātimadenupatthaddho, </span><br><p id=tha-ap8:113.4><span class=root>yasabhogamadena ca. </span><br><p id=tha-ap8:114.1><span class=root>Nāgasatasahassāni, </span><br><p id=tha-ap8:114.2><span class=root>sabbālaṅkārabhūsitā; </span><br><p id=tha-ap8:114.3><span class=root>Tidhāpabhinnā mātaṅgā, </span><br><p id=tha-ap8:114.4><span class=root>parivārenti maṁ sadā. </span><br><p id=tha-ap8:115.1><span class=root>Sabalehi paretohaṁ, </span><br><p id=tha-ap8:115.2><span class=root>uyyānaṁ gantukāmako; </span><br><p id=tha-ap8:115.3><span class=root>Āruyha sirikaṁ nāgaṁ, </span><br><p id=tha-ap8:115.4><span class=root>nagarā nikkhamiṁ tadā. </span><br><p id=tha-ap8:116.1><span class=root>Caraṇena ca sampanno, </span><br><p id=tha-ap8:116.2><span class=root>guttadvāro susaṁvuto; </span><br><p id=tha-ap8:116.3><span class=root>Devalo nāma sambuddho, </span><br><p id=tha-ap8:116.4><span class=root>āgacchi purato mama. </span><br><p id=tha-ap8:117.1><span class=root>Pesetvā sirikaṁ nāgaṁ, </span><br><p id=tha-ap8:117.2><span class=root>buddhaṁ āsādayiṁ tadā; </span><br><p id=tha-ap8:117.3><span class=root>Tato sañjātakopo so, </span><br><p id=tha-ap8:117.4><span class=root>nāgo nuddharate padaṁ. </span><br><p id=tha-ap8:118.1><span class=root>Nāgaṁ duṭṭhamanaṁ disvā, </span><br><p id=tha-ap8:118.2><span class=root>buddhe kodhaṁ akāsahaṁ; </span><br><p id=tha-ap8:118.3><span class=root>Vihesayitvā sambuddhaṁ, </span><br><p id=tha-ap8:118.4><span class=root>uyyānaṁ agamāsahaṁ. </span><br><p id=tha-ap8:119.1><span class=root>Sātaṁ tattha na vindāmi, </span><br><p id=tha-ap8:119.2><span class=root>siro pajjalito yathā; </span><br><p id=tha-ap8:119.3><span class=root>Pariḷāhena ḍayhāmi, </span><br><p id=tha-ap8:119.4><span class=root>macchova baḷisādako. </span><br><p id=tha-ap8:120.1><span class=root>Sasāgarantā pathavī, </span><br><p id=tha-ap8:120.2><span class=root>ādittā viya hoti me; </span><br><p id=tha-ap8:120.3><span class=root>Pitu santikupāgamma, </span><br><p id=tha-ap8:120.4><span class=root>idaṁ vacanamabraviṁ. </span><br><p id=tha-ap8:121.1><span class=root>Āsīvisaṁva kupitaṁ, </span><br><p id=tha-ap8:121.2><span class=root>aggikkhandhaṁva āgataṁ; </span><br><p id=tha-ap8:121.3><span class=root>Mattaṁva kuñjaraṁ dantiṁ, </span><br><p id=tha-ap8:121.4><span class=root>yaṁ sayambhumasādayiṁ. </span><br><p id=tha-ap8:122.1><span class=root>Āsādito mayā buddho, </span><br><p id=tha-ap8:122.2><span class=root>ghoro uggatapo jino; </span><br><p id=tha-ap8:122.3><span class=root>Purā sabbe vinassāma, </span><br><p id=tha-ap8:122.4><span class=root>khamāpessāma taṁ muniṁ. </span><br><p id=tha-ap8:123.1><span class=root>No ce taṁ nijjhāpessāma, </span><br><p id=tha-ap8:123.2><span class=root>attadantaṁ samāhitaṁ; </span><br><p id=tha-ap8:123.3><span class=root>Orena sattadivasā, </span><br><p id=tha-ap8:123.4><span class=root>raṭṭhaṁ me vidhamissati. </span><br><p id=tha-ap8:124.1><span class=root>Sumekhalo kosiyo ca, </span><br><p id=tha-ap8:124.2><span class=root>siggavo cāpi sattako; </span><br><p id=tha-ap8:124.3><span class=root>Āsādayitvā isayo, </span><br><p id=tha-ap8:124.4><span class=root>duggatā te saraṭṭhakā. </span><br><p id=tha-ap8:125.1><span class=root>Yadā kuppanti isayo, </span><br><p id=tha-ap8:125.2><span class=root>saññatā brahmacārino; </span><br><p id=tha-ap8:125.3><span class=root>Sadevakaṁ vināsenti, </span><br><p id=tha-ap8:125.4><span class=root>sasāgaraṁ sapabbataṁ. </span><br><p id=tha-ap8:126.1><span class=root>Tiyojanasahassamhi, </span><br><p id=tha-ap8:126.2><span class=root>purise sannipātayiṁ; </span><br><p id=tha-ap8:126.3><span class=root>Accayaṁ desanatthāya, </span><br><p id=tha-ap8:126.4><span class=root>sayambhuṁ upasaṅkamiṁ. </span><br><p id=tha-ap8:127.1><span class=root>Allavatthā allasirā, </span><br><p id=tha-ap8:127.2><span class=root>sabbeva pañjalīkatā; </span><br><p id=tha-ap8:127.3><span class=root>Buddhassa pāde nipatitvā, </span><br><p id=tha-ap8:127.4><span class=root>idaṁ vacanamabravuṁ. </span><br><p id=tha-ap8:128.1><span class=root>Khamassu tvaṁ mahāvīra, </span><br><p id=tha-ap8:128.2><span class=root>abhiyācati taṁ jano; </span><br><p id=tha-ap8:128.3><span class=root>Pariḷāhaṁ vinodehi, </span><br><p id=tha-ap8:128.4><span class=root>mā no raṭṭhaṁ vināsaya. </span><br><p id=tha-ap8:129.1><span class=root>Sadevamānusā sabbe, </span><br><p id=tha-ap8:129.2><span class=root>sadānavā sarakkhasā; </span><br><p id=tha-ap8:129.3><span class=root>Ayomayena kūṭena, </span><br><p id=tha-ap8:129.4><span class=root>siraṁ bhindeyyu me sadā. </span><br><p id=tha-ap8:130.1><span class=root>Dake aggi na saṇṭhāti, </span><br><p id=tha-ap8:130.2><span class=root>bījaṁ sele na rūhati; </span><br><p id=tha-ap8:130.3><span class=root>Agade kimi na saṇṭhāti, </span><br><p id=tha-ap8:130.4><span class=root>kopo buddhe na jāyati. </span><br><p id=tha-ap8:131.1><span class=root>Yathā ca bhūmi acalā, </span><br><p id=tha-ap8:131.2><span class=root>appameyyo ca sāgaro; </span><br><p id=tha-ap8:131.3><span class=root>Anantako ca ākāso, </span><br><p id=tha-ap8:131.4><span class=root>evaṁ buddhā akhobhiyā. </span><br><p id=tha-ap8:132.1><span class=root>Sadā khantā mahāvīrā, </span><br><p id=tha-ap8:132.2><span class=root>khamitā ca tapassino; </span><br><p id=tha-ap8:132.3><span class=root>Khantānaṁ khamitānañca, </span><br><p id=tha-ap8:132.4><span class=root>gamanaṁ taṁ na vijjati. </span><br><p id=tha-ap8:133.1><span class=root>Idaṁ vatvāna sambuddho, </span><br><p id=tha-ap8:133.2><span class=root>pariḷāhaṁ vinodayaṁ; </span><br><p id=tha-ap8:133.3><span class=root>Mahājanassa purato, </span><br><p id=tha-ap8:133.4><span class=root>nabhaṁ abbhuggami tadā. </span><br><p id=tha-ap8:134.1><span class=root>Tena kammenahaṁ vīra, </span><br><p id=tha-ap8:134.2><span class=root>hīnattaṁ ajjhupāgato; </span><br><p id=tha-ap8:134.3><span class=root>Samatikkamma taṁ jātiṁ, </span><br><p id=tha-ap8:134.4><span class=root>pāvisiṁ abhayaṁ puraṁ. </span><br><p id=tha-ap8:135.1><span class=root>Tadāpi maṁ mahāvīra, </span><br><p id=tha-ap8:135.2><span class=root>ḍayhamānaṁ susaṇṭhitaṁ; </span><br><p id=tha-ap8:135.3><span class=root>Pariḷāhaṁ vinodesi, </span><br><p id=tha-ap8:135.4><span class=root>sayambhuñca khamāpayiṁ. </span><br><p id=tha-ap8:136.1><span class=root>Ajjāpi maṁ mahāvīra, </span><br><p id=tha-ap8:136.2><span class=root>ḍayhamānaṁ tihaggibhi; </span><br><p id=tha-ap8:136.3><span class=root>Nibbāpesi tayo aggī, </span><br><p id=tha-ap8:136.4><span class=root>sītibhāvañca pāpayī. </span><br><p id=tha-ap8:137.1><span class=root>Yesaṁ sotāvadhānatthi, </span><br><p id=tha-ap8:137.2><span class=root>suṇātha mama bhāsato; </span><br><p id=tha-ap8:137.3><span class=root>Atthaṁ tumhaṁ pavakkhāmi, </span><br><p id=tha-ap8:137.4><span class=root>yathā diṭṭhaṁ padaṁ mama. </span><br><p id=tha-ap8:138.1><span class=root>Sayambhuṁ taṁ vimānetvā, </span><br><p id=tha-ap8:138.2><span class=root>santacittaṁ samāhitaṁ; </span><br><p id=tha-ap8:138.3><span class=root>Tena kammenahaṁ ajja, </span><br><p id=tha-ap8:138.4><span class=root>jātomhi nīcayoniyaṁ. </span><br><p id=tha-ap8:139.1><span class=root>Mā vo khaṇaṁ virādhetha, </span><br><p id=tha-ap8:139.2><span class=root>khaṇātītā hi socare; </span><br><p id=tha-ap8:139.3><span class=root>Sadatthe vāyameyyātha, </span><br><p id=tha-ap8:139.4><span class=root>khaṇo vo paṭipādito. </span><br><p id=tha-ap8:140.1><span class=root>Ekaccānañca vamanaṁ, </span><br><p id=tha-ap8:140.2><span class=root>ekaccānaṁ virecanaṁ; </span><br><p id=tha-ap8:140.3><span class=root>Visaṁ halāhalaṁ eke, </span><br><p id=tha-ap8:140.4><span class=root>ekaccānañca osadhaṁ. </span><br><p id=tha-ap8:141.1><span class=root>Vamanaṁ paṭipannānaṁ, </span><br><p id=tha-ap8:141.2><span class=root>phalaṭṭhānaṁ virecanaṁ; </span><br><p id=tha-ap8:141.3><span class=root>Osadhaṁ phalalābhīnaṁ, </span><br><p id=tha-ap8:141.4><span class=root>puññakkhettaṁ gavesinaṁ. </span><br><p id=tha-ap8:142.1><span class=root>Sāsanena viruddhānaṁ, </span><br><p id=tha-ap8:142.2><span class=root>visaṁ halāhalaṁ yathā; </span><br><p id=tha-ap8:142.3><span class=root>Āsīviso diṭṭhaviso, </span><br><p id=tha-ap8:142.4><span class=root>evaṁ jhāpeti taṁ naraṁ. </span><br><p id=tha-ap8:143.1><span class=root>Sakiṁ pītaṁ halāhalaṁ, </span><br><p id=tha-ap8:143.2><span class=root>uparundhati jīvitaṁ; </span><br><p id=tha-ap8:143.3><span class=root>Sāsanena virujjhitvā, </span><br><p id=tha-ap8:143.4><span class=root>kappakoṭimhi ḍayhati. </span><br><p id=tha-ap8:144.1><span class=root>Khantiyā avihiṁsāya, </span><br><p id=tha-ap8:144.2><span class=root>mettacittavatāya ca; </span><br><p id=tha-ap8:144.3><span class=root>Sadevakaṁ so tāreti, </span><br><p id=tha-ap8:144.4><span class=root>tasmā vo avirodhiyā. </span><br><p id=tha-ap8:145.1><span class=root>Lābhālābhe na sajjanti, </span><br><p id=tha-ap8:145.2><span class=root>sammānanavimānane; </span><br><p id=tha-ap8:145.3><span class=root>Pathavīsadisā buddhā, </span><br><p id=tha-ap8:145.4><span class=root>tasmā te na virodhiyā. </span><br><p id=tha-ap8:146.1><span class=root>Devadatte ca vadhake, </span><br><p id=tha-ap8:146.2><span class=root>core aṅgulimālake; </span><br><p id=tha-ap8:146.3><span class=root>Rāhule dhanapāle ca, </span><br><p id=tha-ap8:146.4><span class=root>sabbesaṁ samako muni. </span><br><p id=tha-ap8:147.1><span class=root>Etesaṁ paṭigho natthi, </span><br><p id=tha-ap8:147.2><span class=root>rāgomesaṁ na vijjati; </span><br><p id=tha-ap8:147.3><span class=root>Sabbesaṁ samako buddho, </span><br><p id=tha-ap8:147.4><span class=root>vadhakassorasassa ca. </span><br><p id=tha-ap8:148.1><span class=root>Panthe disvāna kāsāvaṁ, </span><br><p id=tha-ap8:148.2><span class=root>chaḍḍitaṁ mīḷhamakkhitaṁ; </span><br><p id=tha-ap8:148.3><span class=root>Sirasmiṁ añjaliṁ katvā, </span><br><p id=tha-ap8:148.4><span class=root>vanditabbaṁ isiddhajaṁ. </span><br><p id=tha-ap8:149.1><span class=root>Abbhatītā ca ye buddhā, </span><br><p id=tha-ap8:149.2><span class=root>vattamānā anāgatā; </span><br><p id=tha-ap8:149.3><span class=root>Dhajenānena sujjhanti, </span><br><p id=tha-ap8:149.4><span class=root>tasmā ete namassiyā. </span><br><p id=tha-ap8:150.1><span class=root>Satthukappaṁ suvinayaṁ, </span><br><p id=tha-ap8:150.2><span class=root>dhāremi hadayenahaṁ; </span><br><p id=tha-ap8:150.3><span class=root>Namassamāno vinayaṁ, </span><br><p id=tha-ap8:150.4><span class=root>viharissāmi sabbadā. </span><br><p id=tha-ap8:151.1><span class=root>Vinayo āsayo mayhaṁ, </span><br><p id=tha-ap8:151.2><span class=root>vinayo ṭhānacaṅkamaṁ; </span><br><p id=tha-ap8:151.3><span class=root>Kappemi vinaye vāsaṁ, </span><br><p id=tha-ap8:151.4><span class=root>vinayo mama gocaro. </span><br><p id=tha-ap8:152.1><span class=root>Vinaye pāramippatto, </span><br><p id=tha-ap8:152.2><span class=root>samathe cāpi kovido; </span><br><p id=tha-ap8:152.3><span class=root>Upāli taṁ mahāvīra, </span><br><p id=tha-ap8:152.4><span class=root>pāde vandati satthuno. </span><br><p id=tha-ap8:153.1><span class=root>So ahaṁ vicarissāmi, </span><br><p id=tha-ap8:153.2><span class=root>gāmā gāmaṁ purā puraṁ; </span><br><p id=tha-ap8:153.3><span class=root>Namassamāno sambuddhaṁ, </span><br><p id=tha-ap8:153.4><span class=root>dhammassa ca sudhammataṁ. </span><br><p id=tha-ap8:154.1><span class=root>Kilesā jhāpitā mayhaṁ, </span><br><p id=tha-ap8:154.2><span class=root>bhavā sabbe samūhatā; </span><br><p id=tha-ap8:154.3><span class=root>Sabbāsavā parikkhīṇā, </span><br><p id=tha-ap8:154.4><span class=root>natthi dāni punabbhavo. </span><br><p id=tha-ap8:155.1><span class=root>Svāgataṁ vata me āsi, </span><br><p id=tha-ap8:155.2><span class=root>buddhaseṭṭhassa santike; </span><br><p id=tha-ap8:155.3><span class=root>Tisso vijjā anuppattā, </span><br><p id=tha-ap8:155.4><span class=root>kataṁ buddhassa sāsanaṁ. </span><br><p id=tha-ap8:156.1><span class=root>Paṭisambhidā catasso, </span><br><p id=tha-ap8:156.2><span class=root>vimokkhāpi ca aṭṭhime; </span><br><p id=tha-ap8:156.3><span class=root>Chaḷabhiññā sacchikatā, </span><br><p id=tha-ap8:156.4><span class=root>kataṁ buddhassa sāsanaṁ”. </span><br><p id=tha-ap8:157.1><span class=root>Itthaṁ sudaṁ āyasmā upāli thero imā gāthāyo abhāsitthāti. </span><br><p id=tha-ap8:158.1><span class=root>Upālittherassāpadānaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>