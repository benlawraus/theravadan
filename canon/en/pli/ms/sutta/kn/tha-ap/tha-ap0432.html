<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0431.html>Previous</a><a href=/canon/en/pli/ms/sutta/kn/tha-ap/tha-ap0433.html>Next</a></div><p id=tha-ap432:0.1><span class=root>Therāpadāna </span><br><p id=tha-ap432:0.2><span class=root>Sakiṁsammajjakavagga </span><br><p id=tha-ap432:0.3><span class="root big-bold">10 Soṇṇakontarikattheraapadāna </span><br><p id=tha-ap432:1.1><span class=root>“Manobhāvaniyaṁ buddhaṁ, </span><br><p id=tha-ap432:1.2><span class=root>attadantaṁ samāhitaṁ; </span><br><p id=tha-ap432:1.3><span class=root>Iriyamānaṁ brahmapathe, </span><br><p id=tha-ap432:1.4><span class=root>cittavūpasame rataṁ. </span><br><p id=tha-ap432:2.1><span class=root>Nittiṇṇaoghaṁ sambuddhaṁ, </span><br><p id=tha-ap432:2.2><span class=root>jhāyiṁ jhānarataṁ muniṁ; </span><br><p id=tha-ap432:2.3><span class=root>Upatitthaṁ samāpannaṁ, </span><br><p id=tha-ap432:2.4><span class=root>indivaradalappabhaṁ. </span><br><p id=tha-ap432:3.1><span class=root>Alābunodakaṁ gayha, </span><br><p id=tha-ap432:3.2><span class=root>buddhaseṭṭhaṁ upāgamiṁ; </span><br><p id=tha-ap432:3.3><span class=root>Buddhassa pāde dhovitvā, </span><br><p id=tha-ap432:3.4><span class=root>alābukamadāsahaṁ. </span><br><p id=tha-ap432:4.1><span class=root>Āṇāpesi ca sambuddho, </span><br><p id=tha-ap432:4.2><span class=root>padumuttaranāmako; </span><br><p id=tha-ap432:4.3><span class=root>‘Iminā dakamāhatvā, </span><br><p id=tha-ap432:4.4><span class=root>pādamūle ṭhapehi me’. </span><br><p id=tha-ap432:5.1><span class=root>Sādhūtihaṁ paṭissutvā, </span><br><p id=tha-ap432:5.2><span class=root>satthugāravatāya ca; </span><br><p id=tha-ap432:5.3><span class=root>Dakaṁ alābunāhatvā, </span><br><p id=tha-ap432:5.4><span class=root>buddhaseṭṭhaṁ upāgamiṁ. </span><br><p id=tha-ap432:6.1><span class=root>Anumodi mahāvīro, </span><br><p id=tha-ap432:6.2><span class=root>cittaṁ nibbāpayaṁ mama; </span><br><p id=tha-ap432:6.3><span class=root>‘Iminālābudānena, </span><br><p id=tha-ap432:6.4><span class=root>saṅkappo te samijjhatu’. </span><br><p id=tha-ap432:7.1><span class=root>Pannarasesu kappesu, </span><br><p id=tha-ap432:7.2><span class=root>devaloke ramiṁ ahaṁ; </span><br><p id=tha-ap432:7.3><span class=root>Tiṁsatikkhattuṁ rājā ca, </span><br><p id=tha-ap432:7.4><span class=root>cakkavattī ahosahaṁ. </span><br><p id=tha-ap432:8.1><span class=root>Divā vā yadi vā rattiṁ, </span><br><p id=tha-ap432:8.2><span class=root>caṅkamantassa tiṭṭhato; </span><br><p id=tha-ap432:8.3><span class=root>Sovaṇṇaṁ kontaraṁ gayha, </span><br><p id=tha-ap432:8.4><span class=root>tiṭṭhate purato mama. </span><br><p id=tha-ap432:9.1><span class=root>Buddhassa datvānalābuṁ, </span><br><p id=tha-ap432:9.2><span class=root>labhāmi soṇṇakontaraṁ; </span><br><p id=tha-ap432:9.3><span class=root>Appakampi kataṁ kāraṁ, </span><br><p id=tha-ap432:9.4><span class=root>vipulaṁ hoti tādisu. </span><br><p id=tha-ap432:10.1><span class=root>Satasahassito kappe, </span><br><p id=tha-ap432:10.2><span class=root>yaṁlābumadadiṁ tadā; </span><br><p id=tha-ap432:10.3><span class=root>Duggatiṁ nābhijānāmi, </span><br><p id=tha-ap432:10.4><span class=root>alābussa idaṁ phalaṁ. </span><br><p id=tha-ap432:11.1><span class=root>Kilesā jhāpitā mayhaṁ, </span><br><p id=tha-ap432:11.2><span class=root>…pe… </span><br><p id=tha-ap432:11.3><span class=root>viharāmi anāsavo. </span><br><p id=tha-ap432:12.1><span class=root>Svāgataṁ vata me āsi, </span><br><p id=tha-ap432:12.2><span class=root>…pe… </span><br><p id=tha-ap432:12.3><span class=root>kataṁ buddhassa sāsanaṁ. </span><br><p id=tha-ap432:13.1><span class=root>Paṭisambhidā catasso, </span><br><p id=tha-ap432:13.2><span class=root>…pe… </span><br><p id=tha-ap432:13.3><span class=root>kataṁ buddhassa sāsanaṁ”. </span><br><p id=tha-ap432:14.1><span class=root>Itthaṁ sudaṁ āyasmā soṇṇakontariko thero imā gāthāyo abhāsitthāti. </span><br><p id=tha-ap432:15.1><span class=root>Soṇṇakontarikattherassāpadānaṁ dasamaṁ. </span><br><p id=tha-ap432:16.1><span class=root>Sakiṁsammajjakavaggo tecattālīsamo. </span><br><p id=tha-ap432:17.1><span class=root>Tassuddānaṁ </span><br><p id=tha-ap432:18.1><span class=root>Sakiṁsammajjako thero, </span><br><p id=tha-ap432:18.2><span class=root>ekadussī ekāsanī; </span><br><p id=tha-ap432:18.3><span class=root>Kadambakoraṇḍakado, </span><br><p id=tha-ap432:18.4><span class=root>ghatassavanikopi ca. </span><br><p id=tha-ap432:19.1><span class=root>Sucintiko kiṅkaṇiko, </span><br><p id=tha-ap432:19.2><span class=root>soṇṇakontarikopi ca; </span><br><p id=tha-ap432:19.3><span class=root>Ekagāthāsatañcettha, </span><br><p id=tha-ap432:19.4><span class=root>ekasattatimeva ca. </span><br></main><footer class="container footer"><small><a href=/about/>Contact info</a></small></footer>