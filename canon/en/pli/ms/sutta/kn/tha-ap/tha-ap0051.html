<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0050.html>Previous</a><a href=/canon/en/pli/ms/sutta/kn/tha-ap/tha-ap0052.html>Next</a></div><p id=tha-ap51:0.1><span class=root>Therāpadāna </span><br><p id=tha-ap51:0.2><span class=root>Upālivagga </span><br><p id=tha-ap51:0.3><span class="root big-bold">Subhaddattheraapadāna </span><br><p id=tha-ap51:1.1><span class=root>“Padumuttaro lokavidū, </span><br><p id=tha-ap51:1.2><span class=root>āhutīnaṁ paṭiggaho; </span><br><p id=tha-ap51:1.3><span class=root>Janataṁ uddharitvāna, </span><br><p id=tha-ap51:1.4><span class=root>nibbāyati mahāyaso. </span><br><p id=tha-ap51:2.1><span class=root>Nibbāyante ca sambuddhe, </span><br><p id=tha-ap51:2.2><span class=root>dasasahassi kampatha; </span><br><p id=tha-ap51:2.3><span class=root>Janakāyo mahā āsi, </span><br><p id=tha-ap51:2.4><span class=root>devā sannipatuṁ tadā. </span><br><p id=tha-ap51:3.1><span class=root>Candanaṁ pūrayitvāna, </span><br><p id=tha-ap51:3.2><span class=root>tagarāmallikāhi ca; </span><br><p id=tha-ap51:3.3><span class=root>Haṭṭho haṭṭhena cittena, </span><br><p id=tha-ap51:3.4><span class=root>āropayiṁ naruttamaṁ. </span><br><p id=tha-ap51:4.1><span class=root>Mama saṅkappamaññāya, </span><br><p id=tha-ap51:4.2><span class=root>satthā loke anuttaro; </span><br><p id=tha-ap51:4.3><span class=root>Nipannakova sambuddho, </span><br><p id=tha-ap51:4.4><span class=root>imā gāthā abhāsatha. </span><br><p id=tha-ap51:5.1><span class=root>‘Yo me pacchimake kāle, </span><br><p id=tha-ap51:5.2><span class=root>gandhamālena chādayi; </span><br><p id=tha-ap51:5.3><span class=root>Tamahaṁ kittayissāmi, </span><br><p id=tha-ap51:5.4><span class=root>suṇātha mama bhāsato. </span><br><p id=tha-ap51:6.1><span class=root>Ito cuto ayaṁ poso, </span><br><p id=tha-ap51:6.2><span class=root>tusitakāyaṁ gamissati; </span><br><p id=tha-ap51:6.3><span class=root>Tattha rajjaṁ karitvāna, </span><br><p id=tha-ap51:6.4><span class=root>nimmānaṁ so gamissati. </span><br><p id=tha-ap51:7.1><span class=root>Eteneva upāyena, </span><br><p id=tha-ap51:7.2><span class=root>datvā mālaṁ varuttamaṁ; </span><br><p id=tha-ap51:7.3><span class=root>Sakakammābhiraddho so, </span><br><p id=tha-ap51:7.4><span class=root>sampattiṁ anubhossati. </span><br><p id=tha-ap51:8.1><span class=root>Punāpi tusite kāye, </span><br><p id=tha-ap51:8.2><span class=root>nibbattissatiyaṁ naro; </span><br><p id=tha-ap51:8.3><span class=root>Tamhā kāyā cavitvāna, </span><br><p id=tha-ap51:8.4><span class=root>manussattaṁ gamissati. </span><br><p id=tha-ap51:9.1><span class=root>Sakyaputto mahānāgo, </span><br><p id=tha-ap51:9.2><span class=root>aggo loke sadevake; </span><br><p id=tha-ap51:9.3><span class=root>Bodhayitvā bahū satte, </span><br><p id=tha-ap51:9.4><span class=root>nibbāyissati cakkhumā. </span><br><p id=tha-ap51:10.1><span class=root>Tadā sopagato santo, </span><br><p id=tha-ap51:10.2><span class=root>sukkamūlena codito; </span><br><p id=tha-ap51:10.3><span class=root>Upasaṅkamma sambuddhaṁ, </span><br><p id=tha-ap51:10.4><span class=root>pañhaṁ pucchissati tadā. </span><br><p id=tha-ap51:11.1><span class=root>Hāsayitvāna sambuddho, </span><br><p id=tha-ap51:11.2><span class=root>sabbaññū lokanāyako; </span><br><p id=tha-ap51:11.3><span class=root>Puññakammaṁ pariññāya, </span><br><p id=tha-ap51:11.4><span class=root>saccāni vivarissati. </span><br><p id=tha-ap51:12.1><span class=root>Āraddho ca ayaṁ pañho, </span><br><p id=tha-ap51:12.2><span class=root>tuṭṭho ekaggamānaso; </span><br><p id=tha-ap51:12.3><span class=root>Satthāraṁ abhivādetvā, </span><br><p id=tha-ap51:12.4><span class=root>pabbajjaṁ yācayissati. </span><br><p id=tha-ap51:13.1><span class=root>Pasannamānasaṁ disvā, </span><br><p id=tha-ap51:13.2><span class=root>sakakammena tositaṁ; </span><br><p id=tha-ap51:13.3><span class=root>Pabbājessati so buddho, </span><br><p id=tha-ap51:13.4><span class=root>aggamaggassa kovido. </span><br><p id=tha-ap51:14.1><span class=root>Vāyamitvānayaṁ poso, </span><br><p id=tha-ap51:14.2><span class=root>sammāsambuddhasāsane; </span><br><p id=tha-ap51:14.3><span class=root>Sabbāsave pariññāya, </span><br><p id=tha-ap51:14.4><span class=root>nibbāyissatināsavo’. </span><br><p id=tha-ap51:15.1><span class=root>Pañcamabhāṇavāraṁ. </span><br><p id=tha-ap51:16.1><span class=root>Pubbakammena saṁyutto, </span><br><p id=tha-ap51:16.2><span class=root>ekaggo susamāhito; </span><br><p id=tha-ap51:16.3><span class=root>Buddhassa oraso putto, </span><br><p id=tha-ap51:16.4><span class=root>dhammajomhi sunimmito. </span><br><p id=tha-ap51:17.1><span class=root>Dhammarājaṁ upagamma, </span><br><p id=tha-ap51:17.2><span class=root>apucchiṁ pañhamuttamaṁ; </span><br><p id=tha-ap51:17.3><span class=root>Kathayanto ca me pañhaṁ, </span><br><p id=tha-ap51:17.4><span class=root>dhammasotaṁ upānayi. </span><br><p id=tha-ap51:18.1><span class=root>Tassāhaṁ dhammamaññāya, </span><br><p id=tha-ap51:18.2><span class=root>vihāsiṁ sāsane rato; </span><br><p id=tha-ap51:18.3><span class=root>Sabbāsave pariññāya, </span><br><p id=tha-ap51:18.4><span class=root>viharāmi anāsavo. </span><br><p id=tha-ap51:19.1><span class=root>Satasahassito kappe, </span><br><p id=tha-ap51:19.2><span class=root>jalajuttamanāyako; </span><br><p id=tha-ap51:19.3><span class=root>Nibbāyi anupādāno, </span><br><p id=tha-ap51:19.4><span class=root>dīpova telasaṅkhayā. </span><br><p id=tha-ap51:20.1><span class=root>Sattayojanikaṁ āsi, </span><br><p id=tha-ap51:20.2><span class=root>thūpañca ratanāmayaṁ; </span><br><p id=tha-ap51:20.3><span class=root>Dhajaṁ tattha apūjesiṁ, </span><br><p id=tha-ap51:20.4><span class=root>sabbabhaddaṁ manoramaṁ. </span><br><p id=tha-ap51:21.1><span class=root>Kassapassa ca buddhassa, </span><br><p id=tha-ap51:21.2><span class=root>tisso nāmaggasāvako; </span><br><p id=tha-ap51:21.3><span class=root>Putto me oraso āsi, </span><br><p id=tha-ap51:21.4><span class=root>dāyādo jinasāsane. </span><br><p id=tha-ap51:22.1><span class=root>Tassa hīnena manasā, </span><br><p id=tha-ap51:22.2><span class=root>vācaṁ bhāsiṁ abhaddakaṁ; </span><br><p id=tha-ap51:22.3><span class=root>Tena kammavipākena, </span><br><p id=tha-ap51:22.4><span class=root>pacchā me āsi bhaddakaṁ. </span><br><p id=tha-ap51:23.1><span class=root>Upavattane sālavane, </span><br><p id=tha-ap51:23.2><span class=root>pacchime sayane muni; </span><br><p id=tha-ap51:23.3><span class=root>Pabbājesi mahāvīro, </span><br><p id=tha-ap51:23.4><span class=root>hito kāruṇiko jino. </span><br><p id=tha-ap51:24.1><span class=root>Ajjeva dāni pabbajjā, </span><br><p id=tha-ap51:24.2><span class=root>ajjeva upasampadā; </span><br><p id=tha-ap51:24.3><span class=root>Ajjeva parinibbānaṁ, </span><br><p id=tha-ap51:24.4><span class=root>sammukhā dvipaduttame. </span><br><p id=tha-ap51:25.1><span class=root>Paṭisambhidā catasso, </span><br><p id=tha-ap51:25.2><span class=root>…pe… </span><br><p id=tha-ap51:25.3><span class=root>kataṁ buddhassa sāsanaṁ”. </span><br><p id=tha-ap51:26.1><span class=root>Itthaṁ sudaṁ āyasmā subhaddo thero imā gāthāyo abhāsitthāti. </span><br><p id=tha-ap51:27.1><span class=root>Subhaddattherassāpadānaṁ navamaṁ. </span><br></main><footer class="container footer"><small><a href=/about>Contact info</a></small></footer>