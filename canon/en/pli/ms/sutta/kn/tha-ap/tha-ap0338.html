<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0337.html>Previous</a><a href=/canon/en/pli/ms/sutta/kn/tha-ap/tha-ap0339.html>Next</a></div><p id=tha-ap338:0.1><span class=root>Therāpadāna </span><br><p id=tha-ap338:0.2><span class=root>Gandhodakavagga </span><br><p id=tha-ap338:0.3><span class="root big-bold">Pabhaṅkarattheraapadāna </span><br><p id=tha-ap338:1.1><span class=root>“Padumuttarabhagavato, </span><br><p id=tha-ap338:1.2><span class=root>lokajeṭṭhassa tādino; </span><br><p id=tha-ap338:1.3><span class=root>Vipine cetiyaṁ āsi, </span><br><p id=tha-ap338:1.4><span class=root>vāḷamigasamākule. </span><br><p id=tha-ap338:2.1><span class=root>Na koci visahi gantuṁ, </span><br><p id=tha-ap338:2.2><span class=root>cetiyaṁ abhivandituṁ; </span><br><p id=tha-ap338:2.3><span class=root>Tiṇakaṭṭhalatonaddhaṁ, </span><br><p id=tha-ap338:2.4><span class=root>paluggaṁ āsi cetiyaṁ. </span><br><p id=tha-ap338:3.1><span class=root>Vanakammiko tadā āsiṁ, </span><br><p id=tha-ap338:3.2><span class=root>pitumātumatenahaṁ; </span><br><p id=tha-ap338:3.3><span class=root>Addasaṁ vipine thūpaṁ, </span><br><p id=tha-ap338:3.4><span class=root>luggaṁ tiṇalatākulaṁ. </span><br><p id=tha-ap338:4.1><span class=root>Disvānāhaṁ buddhathūpaṁ, </span><br><p id=tha-ap338:4.2><span class=root>garucittaṁ upaṭṭhahiṁ; </span><br><p id=tha-ap338:4.3><span class=root>Buddhaseṭṭhassa thūpoyaṁ, </span><br><p id=tha-ap338:4.4><span class=root>paluggo acchatī vane. </span><br><p id=tha-ap338:5.1><span class=root>Nacchannaṁ nappatirūpaṁ, </span><br><p id=tha-ap338:5.2><span class=root>jānantassa guṇāguṇaṁ; </span><br><p id=tha-ap338:5.3><span class=root>Buddhathūpaṁ asodhetvā, </span><br><p id=tha-ap338:5.4><span class=root>aññaṁ kammaṁ payojaye. </span><br><p id=tha-ap338:6.1><span class=root>Tiṇakaṭṭhañca valliñca, </span><br><p id=tha-ap338:6.2><span class=root>sodhayitvāna cetiye; </span><br><p id=tha-ap338:6.3><span class=root>Vanditvā aṭṭha vārāni, </span><br><p id=tha-ap338:6.4><span class=root>paṭikuṭiko agacchahaṁ. </span><br><p id=tha-ap338:7.1><span class=root>Tena kammena sukatena, </span><br><p id=tha-ap338:7.2><span class=root>cetanāpaṇidhīhi ca; </span><br><p id=tha-ap338:7.3><span class=root>Jahitvā mānusaṁ dehaṁ, </span><br><p id=tha-ap338:7.4><span class=root>tāvatiṁsamagacchahaṁ. </span><br><p id=tha-ap338:8.1><span class=root>Tattha me sukataṁ byamhaṁ, </span><br><p id=tha-ap338:8.2><span class=root>sovaṇṇaṁ sapabhassaraṁ; </span><br><p id=tha-ap338:8.3><span class=root>Saṭṭhiyojanamubbiddhaṁ, </span><br><p id=tha-ap338:8.4><span class=root>tiṁsayojanavitthataṁ. </span><br><p id=tha-ap338:9.1><span class=root>Tisatāni ca vārāni, </span><br><p id=tha-ap338:9.2><span class=root>devarajjamakārayiṁ; </span><br><p id=tha-ap338:9.3><span class=root>Pañcavīsatikkhattuñca, </span><br><p id=tha-ap338:9.4><span class=root>cakkavattī ahosahaṁ. </span><br><p id=tha-ap338:10.1><span class=root>Bhavābhave saṁsaranto, </span><br><p id=tha-ap338:10.2><span class=root>mahābhogaṁ labhāmahaṁ; </span><br><p id=tha-ap338:10.3><span class=root>Bhoge me ūnatā natthi, </span><br><p id=tha-ap338:10.4><span class=root>sodhanāya idaṁ phalaṁ. </span><br><p id=tha-ap338:11.1><span class=root>Sivikā hatthikhandhena, </span><br><p id=tha-ap338:11.2><span class=root>vipine gacchato mama; </span><br><p id=tha-ap338:11.3><span class=root>Yaṁ yaṁ disāhaṁ gacchāmi, </span><br><p id=tha-ap338:11.4><span class=root>saraṇaṁ sampate vanaṁ. </span><br><p id=tha-ap338:12.1><span class=root>Khāṇuṁ vā kaṇṭakaṁ vāpi, </span><br><p id=tha-ap338:12.2><span class=root>nāhaṁ passāmi cakkhunā; </span><br><p id=tha-ap338:12.3><span class=root>Puññakammena saṁyutto, </span><br><p id=tha-ap338:12.4><span class=root>sayamevāpanīyare. </span><br><p id=tha-ap338:13.1><span class=root>Kuṭṭhaṁ gaṇḍo kilāso ca, </span><br><p id=tha-ap338:13.2><span class=root>apamāro vitacchikā; </span><br><p id=tha-ap338:13.3><span class=root>Daddu kacchu ca me natthi, </span><br><p id=tha-ap338:13.4><span class=root>sodhanāya idaṁ phalaṁ. </span><br><p id=tha-ap338:14.1><span class=root>Aññampi me acchariyaṁ, </span><br><p id=tha-ap338:14.2><span class=root>buddhathūpassa sodhane; </span><br><p id=tha-ap338:14.3><span class=root>Nābhijānāmi me kāye, </span><br><p id=tha-ap338:14.4><span class=root>jātaṁ piḷakabindukaṁ. </span><br><p id=tha-ap338:15.1><span class=root>Aññampi me acchariyaṁ, </span><br><p id=tha-ap338:15.2><span class=root>buddhathūpamhi sodhite; </span><br><p id=tha-ap338:15.3><span class=root>Duve bhave saṁsarāmi, </span><br><p id=tha-ap338:15.4><span class=root>devatte atha mānuse. </span><br><p id=tha-ap338:16.1><span class=root>Aññampi me acchariyaṁ, </span><br><p id=tha-ap338:16.2><span class=root>buddhathūpamhi sodhite; </span><br><p id=tha-ap338:16.3><span class=root>Suvaṇṇavaṇṇo sabbattha, </span><br><p id=tha-ap338:16.4><span class=root>sappabhāso bhavāmahaṁ. </span><br><p id=tha-ap338:17.1><span class=root>Aññampi me acchariyaṁ, </span><br><p id=tha-ap338:17.2><span class=root>buddhathūpamhi sodhite; </span><br><p id=tha-ap338:17.3><span class=root>Amanāpaṁ vivajjati, </span><br><p id=tha-ap338:17.4><span class=root>manāpaṁ upatiṭṭhati. </span><br><p id=tha-ap338:18.1><span class=root>Aññampi me acchariyaṁ, </span><br><p id=tha-ap338:18.2><span class=root>buddhathūpamhi sodhite; </span><br><p id=tha-ap338:18.3><span class=root>Visuddhaṁ hoti me cittaṁ, </span><br><p id=tha-ap338:18.4><span class=root>ekaggaṁ susamāhitaṁ. </span><br><p id=tha-ap338:19.1><span class=root>Aññampi me acchariyaṁ, </span><br><p id=tha-ap338:19.2><span class=root>buddhathūpamhi sodhite; </span><br><p id=tha-ap338:19.3><span class=root>Ekāsane nisīditvā, </span><br><p id=tha-ap338:19.4><span class=root>arahattamapāpuṇiṁ. </span><br><p id=tha-ap338:20.1><span class=root>Satasahassito kappe, </span><br><p id=tha-ap338:20.2><span class=root>yaṁ kammamakariṁ tadā; </span><br><p id=tha-ap338:20.3><span class=root>Duggatiṁ nābhijānāmi, </span><br><p id=tha-ap338:20.4><span class=root>sodhanāya idaṁ phalaṁ. </span><br><p id=tha-ap338:21.1><span class=root>Paṭisambhidā catasso, </span><br><p id=tha-ap338:21.2><span class=root>…pe… </span><br><p id=tha-ap338:21.3><span class=root>kataṁ buddhassa sāsanaṁ”. </span><br><p id=tha-ap338:22.1><span class=root>Itthaṁ sudaṁ āyasmā pabhaṅkaro thero imā gāthāyo abhāsitthāti. </span><br><p id=tha-ap338:23.1><span class=root>Pabhaṅkarattherassāpadānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>