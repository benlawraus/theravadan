<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap.html>Previous</a><a href=/canon/en/pli/ms/sutta/kn/tha-ap/tha-ap0002.html>Next</a></div><p id=tha-ap1:0.1><span class=root>Therāpadāna </span><br><p id=tha-ap1:0.2><span class=root>Buddhavagga </span><br><p id=tha-ap1:0.3><span class="root big-bold">Buddhaapadāna </span><br><p id=tha-ap1:1.1><span class=root>Namo tassa Bhagavato Arahato Sammāsambuddhassa. </span><br><p id=tha-ap1:2.1><span class=root>Tathāgataṁ jetavane vasantaṁ, </span><br><p id=tha-ap1:2.2><span class=root>Apucchi vedehamunī nataṅgo; </span><br><p id=tha-ap1:2.3><span class=root>“Sabbaññubuddhā kira nāma honti, </span><br><p id=tha-ap1:2.4><span class=root>Bhavanti te hetubhi kehi vīra”. </span><br><p id=tha-ap1:3.1><span class=root>Tadāha sabbaññuvaro mahesī, </span><br><p id=tha-ap1:3.2><span class=root>Ānandabhaddaṁ madhurassarena; </span><br><p id=tha-ap1:3.3><span class=root>“Ye pubbabuddhesu katādhikārā, </span><br><p id=tha-ap1:3.4><span class=root>Aladdhamokkhā jinasāsanesu. </span><br><p id=tha-ap1:4.1><span class=root>Teneva sambodhimukhena dhīrā, </span><br><p id=tha-ap1:4.2><span class=root>Ajjhāsayenāpi mahābalena; </span><br><p id=tha-ap1:4.3><span class=root>Paññāya tejena sutikkhapaññā, </span><br><p id=tha-ap1:4.4><span class=root>Sabbaññubhāvaṁ anupāpuṇanti. </span><br><p id=tha-ap1:5.1><span class=root>Ahampi pubbabuddhesu, </span><br><p id=tha-ap1:5.2><span class=root>buddhattamabhipatthayiṁ; </span><br><p id=tha-ap1:5.3><span class=root>Manasāyeva hutvāna, </span><br><p id=tha-ap1:5.4><span class=root>dhammarājā asaṅkhiyā. </span><br><p id=tha-ap1:6.1><span class=root>Atha buddhāpadānāni, </span><br><p id=tha-ap1:6.2><span class=root>suṇātha suddhamānasā; </span><br><p id=tha-ap1:6.3><span class=root>Tiṁsapāramisampuṇṇā, </span><br><p id=tha-ap1:6.4><span class=root>dhammarājā asaṅkhiyā. </span><br><p id=tha-ap1:7.1><span class=root>Sambodhiṁ buddhaseṭṭhānaṁ, </span><br><p id=tha-ap1:7.2><span class=root>sasaṅghe lokanāyake; </span><br><p id=tha-ap1:7.3><span class=root>Dasaṅgulī namassitvā, </span><br><p id=tha-ap1:7.4><span class=root>sirasā abhivādayiṁ. </span><br><p id=tha-ap1:8.1><span class=root>Yāvatā buddhakhettesu, </span><br><p id=tha-ap1:8.2><span class=root>ratanā vijjantisaṅkhiyā; </span><br><p id=tha-ap1:8.3><span class=root>Ākāsaṭṭhā ca bhūmaṭṭhā, </span><br><p id=tha-ap1:8.4><span class=root>manasā sabbamāhariṁ. </span><br><p id=tha-ap1:9.1><span class=root>Tattha rūpiyabhūmiyaṁ, </span><br><p id=tha-ap1:9.2><span class=root>pāsādaṁ māpayiṁ ahaṁ; </span><br><p id=tha-ap1:9.3><span class=root>Nekabhummaṁ ratanāmayaṁ, </span><br><p id=tha-ap1:9.4><span class=root>ubbiddhaṁ nabhamuggataṁ. </span><br><p id=tha-ap1:10.1><span class=root>Vicittathambhaṁ sukataṁ, </span><br><p id=tha-ap1:10.2><span class=root>suvibhattaṁ mahārahaṁ; </span><br><p id=tha-ap1:10.3><span class=root>Kanakamayasaṅghāṭaṁ, </span><br><p id=tha-ap1:10.4><span class=root>kontacchattehi maṇḍitaṁ. </span><br><p id=tha-ap1:11.1><span class=root>Paṭhamā veḷuriyā bhūmi, </span><br><p id=tha-ap1:11.2><span class=root>vimalabbhasamā subhā; </span><br><p id=tha-ap1:11.3><span class=root>Naḷinajalajākiṇṇā, </span><br><p id=tha-ap1:11.4><span class=root>varakañcanabhūmiyā. </span><br><p id=tha-ap1:12.1><span class=root>Pavāḷaṁsā pavāḷavaṇṇā, </span><br><p id=tha-ap1:12.2><span class=root>kāci lohitakā subhā; </span><br><p id=tha-ap1:12.3><span class=root>Indagopakavaṇṇābhā, </span><br><p id=tha-ap1:12.4><span class=root>bhūmi obhāsatī disā. </span><br><p id=tha-ap1:13.1><span class=root>Suvibhattā gharamukhā, </span><br><p id=tha-ap1:13.2><span class=root>niyyūhā sīhapañjarā; </span><br><p id=tha-ap1:13.3><span class=root>Caturo vedikā jālā, </span><br><p id=tha-ap1:13.4><span class=root>gandhāveḷā manoramā. </span><br><p id=tha-ap1:14.1><span class=root>Nīlā pītā lohitakā, </span><br><p id=tha-ap1:14.2><span class=root>odātā suddhakāḷakā; </span><br><p id=tha-ap1:14.3><span class=root>Kūṭāgāravarūpetā, </span><br><p id=tha-ap1:14.4><span class=root>sattaratanabhūsitā. </span><br><p id=tha-ap1:15.1><span class=root>Olokamayā padumā, </span><br><p id=tha-ap1:15.2><span class=root>vāḷavihaṅgasobhitā; </span><br><p id=tha-ap1:15.3><span class=root>Nakkhattatārakākiṇṇā, </span><br><p id=tha-ap1:15.4><span class=root>candasūrehi maṇḍitā. </span><br><p id=tha-ap1:16.1><span class=root>Hemajālena sañchannā, </span><br><p id=tha-ap1:16.2><span class=root>soṇṇakiṅkiṇikāyutā; </span><br><p id=tha-ap1:16.3><span class=root>Vātavegena kūjanti, </span><br><p id=tha-ap1:16.4><span class=root>soṇṇamālā manoramā. </span><br><p id=tha-ap1:17.1><span class=root>Mañjeṭṭhakaṁ lohitakaṁ, </span><br><p id=tha-ap1:17.2><span class=root>pītakaṁ haripiñjaraṁ; </span><br><p id=tha-ap1:17.3><span class=root>Nānāraṅgehi sampītaṁ, </span><br><p id=tha-ap1:17.4><span class=root>ussitaddhajamālinī. </span><br><p id=tha-ap1:18.1><span class=root>Na naṁ bahūnekasatā, </span><br><p id=tha-ap1:18.2><span class=root>phalikā rajatāmayā; </span><br><p id=tha-ap1:18.3><span class=root>Maṇimayā lohitaṅgā, </span><br><p id=tha-ap1:18.4><span class=root>masāragallamayā tathā; </span><br><p id=tha-ap1:18.5><span class=root>Nānāsayanavicittā, </span><br><p id=tha-ap1:18.6><span class=root>saṇhakāsikasanthatā. </span><br><p id=tha-ap1:19.1><span class=root>Kampalā dukūlā cīnā, </span><br><p id=tha-ap1:19.2><span class=root>pattuṇṇā paṇḍupāvurā; </span><br><p id=tha-ap1:19.3><span class=root>Vividhattharaṇaṁ sabbaṁ, </span><br><p id=tha-ap1:19.4><span class=root>manasā paññapesahaṁ. </span><br><p id=tha-ap1:20.1><span class=root>Tāsu tāsveva bhūmīsu, </span><br><p id=tha-ap1:20.2><span class=root>ratanakūṭalaṅkataṁ; </span><br><p id=tha-ap1:20.3><span class=root>Maṇiverocanā ukkā, </span><br><p id=tha-ap1:20.4><span class=root>dhārayantā sutiṭṭhare. </span><br><p id=tha-ap1:21.1><span class=root>Sobhanti esikā thambhā, </span><br><p id=tha-ap1:21.2><span class=root>subhā kañcanatoraṇā; </span><br><p id=tha-ap1:21.3><span class=root>Jambonadā sāramayā, </span><br><p id=tha-ap1:21.4><span class=root>atho rajatamayāpi ca. </span><br><p id=tha-ap1:22.1><span class=root>Nekā sandhī suvibhattā, </span><br><p id=tha-ap1:22.2><span class=root>kavāṭaggaḷacittitā; </span><br><p id=tha-ap1:22.3><span class=root>Ubhato puṇṇaghaṭānekā, </span><br><p id=tha-ap1:22.4><span class=root>padumuppalasaṁyutā. </span><br><p id=tha-ap1:23.1><span class=root>Atīte sabbabuddhe ca, </span><br><p id=tha-ap1:23.2><span class=root>sasaṅghe lokanāyake; </span><br><p id=tha-ap1:23.3><span class=root>Pakativaṇṇarūpena, </span><br><p id=tha-ap1:23.4><span class=root>nimminitvā sasāvake. </span><br><p id=tha-ap1:24.1><span class=root>Tena dvārena pavisitvā, </span><br><p id=tha-ap1:24.2><span class=root>sabbe buddhā sasāvakā; </span><br><p id=tha-ap1:24.3><span class=root>Sabbasoṇṇamaye pīṭhe, </span><br><p id=tha-ap1:24.4><span class=root>nisinnā ariyamaṇḍalā. </span><br><p id=tha-ap1:25.1><span class=root>Ye ca etarahi atthi, </span><br><p id=tha-ap1:25.2><span class=root>Buddhā loke anuttarā; </span><br><p id=tha-ap1:25.3><span class=root>Atīte vattamānā ca, </span><br><p id=tha-ap1:25.4><span class=root>Bhavanaṁ sabbe samāruhuṁ. </span><br><p id=tha-ap1:26.1><span class=root>Paccekabuddhenekasate, </span><br><p id=tha-ap1:26.2><span class=root>Sayambhū aparājite; </span><br><p id=tha-ap1:26.3><span class=root>Atīte vattamāne ca, </span><br><p id=tha-ap1:26.4><span class=root>Bhavanaṁ sabbe samāruhuṁ. </span><br><p id=tha-ap1:27.1><span class=root>Kapparukkhā bahū atthi, </span><br><p id=tha-ap1:27.2><span class=root>Ye dibbā ye ca mānusā; </span><br><p id=tha-ap1:27.3><span class=root>Sabbaṁ dussaṁ samāhantvā, </span><br><p id=tha-ap1:27.4><span class=root>Acchādemi ticīvaraṁ. </span><br><p id=tha-ap1:28.1><span class=root>Khajjaṁ bhojjaṁ sāyanīyaṁ, </span><br><p id=tha-ap1:28.2><span class=root>sampannaṁ pānabhojanaṁ; </span><br><p id=tha-ap1:28.3><span class=root>Maṇimaye subhe patte, </span><br><p id=tha-ap1:28.4><span class=root>sampūretvā adāsahaṁ. </span><br><p id=tha-ap1:29.1><span class=root>Dibbavatthasamā hutvā, </span><br><p id=tha-ap1:29.2><span class=root>maṭṭhā cīvarasaṁyutā; </span><br><p id=tha-ap1:29.3><span class=root>Madhurā sakkharā ceva, </span><br><p id=tha-ap1:29.4><span class=root>telā ca madhuphāṇitā. </span><br><p id=tha-ap1:30.1><span class=root>Tappitā paramannena, </span><br><p id=tha-ap1:30.2><span class=root>sabbe te ariyamaṇḍalā; </span><br><p id=tha-ap1:30.3><span class=root>Ratanagabbhaṁ pavisitvā, </span><br><p id=tha-ap1:30.4><span class=root>kesarīva guhāsayā. </span><br><p id=tha-ap1:31.1><span class=root>Mahārahamhi sayane, </span><br><p id=tha-ap1:31.2><span class=root>sīhaseyyamakappayuṁ; </span><br><p id=tha-ap1:31.3><span class=root>Sampajānā samuṭṭhāya, </span><br><p id=tha-ap1:31.4><span class=root>sayane pallaṅkamābhujuṁ. </span><br><p id=tha-ap1:32.1><span class=root>Gocaraṁ sabbabuddhānaṁ, </span><br><p id=tha-ap1:32.2><span class=root>jhānaratisamappitā; </span><br><p id=tha-ap1:32.3><span class=root>Aññe dhammāni desenti, </span><br><p id=tha-ap1:32.4><span class=root>aññe kīḷanti iddhiyā. </span><br><p id=tha-ap1:33.1><span class=root>Aññe abhiññā appenti, </span><br><p id=tha-ap1:33.2><span class=root>abhiññā vasibhāvitā; </span><br><p id=tha-ap1:33.3><span class=root>Vikubbanā vikubbanti, </span><br><p id=tha-ap1:33.4><span class=root>aññenekasahassiyo. </span><br><p id=tha-ap1:34.1><span class=root>Buddhāpi buddhe pucchanti, </span><br><p id=tha-ap1:34.2><span class=root>visayaṁ sabbaññumālayaṁ; </span><br><p id=tha-ap1:34.3><span class=root>Gambhīraṁ nipuṇaṁ ṭhānaṁ, </span><br><p id=tha-ap1:34.4><span class=root>paññāya vinibujjhare. </span><br><p id=tha-ap1:35.1><span class=root>Sāvakā buddhe pucchanti, </span><br><p id=tha-ap1:35.2><span class=root>buddhā pucchanti sāvake; </span><br><p id=tha-ap1:35.3><span class=root>Aññamaññañca pucchitvā, </span><br><p id=tha-ap1:35.4><span class=root>aññoññaṁ byākaronti te. </span><br><p id=tha-ap1:36.1><span class=root>Buddhā paccekabuddhā ca, </span><br><p id=tha-ap1:36.2><span class=root>sāvakā paricārakā; </span><br><p id=tha-ap1:36.3><span class=root>Evaṁ sakāya ratiyā, </span><br><p id=tha-ap1:36.4><span class=root>pāsādebhiramanti te. </span><br><p id=tha-ap1:37.1><span class=root>Chattā tiṭṭhantu ratanā, </span><br><p id=tha-ap1:37.2><span class=root>kañcanāveḷapantikā; </span><br><p id=tha-ap1:37.3><span class=root>Muttājālaparikkhittā, </span><br><p id=tha-ap1:37.4><span class=root>sabbe dhārentu matthake. </span><br><p id=tha-ap1:38.1><span class=root>Bhavantu ceḷavitānā, </span><br><p id=tha-ap1:38.2><span class=root>soṇṇatārakacittitā; </span><br><p id=tha-ap1:38.3><span class=root>Vicittamalyavitatā, </span><br><p id=tha-ap1:38.4><span class=root>sabbe dhārentu matthake. </span><br><p id=tha-ap1:39.1><span class=root>Vitatā malyadāmehi, </span><br><p id=tha-ap1:39.2><span class=root>gandhadāmehi sobhitā; </span><br><p id=tha-ap1:39.3><span class=root>Dussadāmaparikiṇṇā, </span><br><p id=tha-ap1:39.4><span class=root>ratanadāmabhūsitā. </span><br><p id=tha-ap1:40.1><span class=root>Pupphābhikiṇṇā sucittā, </span><br><p id=tha-ap1:40.2><span class=root>surabhigandhabhūsitā; </span><br><p id=tha-ap1:40.3><span class=root>Gandhapañcaṅgulakatā, </span><br><p id=tha-ap1:40.4><span class=root>hemacchadanachāditā. </span><br><p id=tha-ap1:41.1><span class=root>Catuddisā pokkharañño, </span><br><p id=tha-ap1:41.2><span class=root>padumuppalasanthatā; </span><br><p id=tha-ap1:41.3><span class=root>Sovaṇṇarūpā khāyantu, </span><br><p id=tha-ap1:41.4><span class=root>padmareṇurajuggatā. </span><br><p id=tha-ap1:42.1><span class=root>Pupphantu pādapā sabbe, </span><br><p id=tha-ap1:42.2><span class=root>pāsādassa samantato; </span><br><p id=tha-ap1:42.3><span class=root>Sayañca pupphā muñcitvā, </span><br><p id=tha-ap1:42.4><span class=root>gantvā bhavanamokiruṁ. </span><br><p id=tha-ap1:43.1><span class=root>Sikhino tattha naccantu, </span><br><p id=tha-ap1:43.2><span class=root>dibbahaṁsā pakūjare; </span><br><p id=tha-ap1:43.3><span class=root>Karavīkā ca gāyantu, </span><br><p id=tha-ap1:43.4><span class=root>dijasaṅghā samantato. </span><br><p id=tha-ap1:44.1><span class=root>Bheriyo sabbā vajjantu, </span><br><p id=tha-ap1:44.2><span class=root>vīṇā sabbā rasantu tā; </span><br><p id=tha-ap1:44.3><span class=root>Sabbā saṅgīti vattantu, </span><br><p id=tha-ap1:44.4><span class=root>pāsādassa samantato. </span><br><p id=tha-ap1:45.1><span class=root>Yāvatā buddhakhettamhi, </span><br><p id=tha-ap1:45.2><span class=root>cakkavāḷe tato pare; </span><br><p id=tha-ap1:45.3><span class=root>Mahantā jotisampannā, </span><br><p id=tha-ap1:45.4><span class=root>acchinnā ratanāmayā. </span><br><p id=tha-ap1:46.1><span class=root>Tiṭṭhantu soṇṇapallaṅkā, </span><br><p id=tha-ap1:46.2><span class=root>dīparukkhā jalantu te; </span><br><p id=tha-ap1:46.3><span class=root>Bhavantu ekapajjotā, </span><br><p id=tha-ap1:46.4><span class=root>dasasahassiparamparā. </span><br><p id=tha-ap1:47.1><span class=root>Gaṇikā lāsikā ceva, </span><br><p id=tha-ap1:47.2><span class=root>naccantu accharāgaṇā; </span><br><p id=tha-ap1:47.3><span class=root>Nānāraṅgā padissantu, </span><br><p id=tha-ap1:47.4><span class=root>pāsādassa samantato. </span><br><p id=tha-ap1:48.1><span class=root>Dumagge pabbatagge vā, </span><br><p id=tha-ap1:48.2><span class=root>sinerugirimuddhani; </span><br><p id=tha-ap1:48.3><span class=root>Ussāpemi dhajaṁ sabbaṁ, </span><br><p id=tha-ap1:48.4><span class=root>vicittaṁ pañcavaṇṇikaṁ. </span><br><p id=tha-ap1:49.1><span class=root>Narā nāgā ca gandhabbā, </span><br><p id=tha-ap1:49.2><span class=root>sabbe devā upentu te; </span><br><p id=tha-ap1:49.3><span class=root>Namassantā pañjalikā, </span><br><p id=tha-ap1:49.4><span class=root>pāsādaṁ parivārayuṁ. </span><br><p id=tha-ap1:50.1><span class=root>Yaṁ kiñci kusalaṁ kammaṁ, </span><br><p id=tha-ap1:50.2><span class=root>kattabbaṁ kiriyaṁ mama; </span><br><p id=tha-ap1:50.3><span class=root>Kāyena vācā manasā, </span><br><p id=tha-ap1:50.4><span class=root>tidase sukataṁ kataṁ. </span><br><p id=tha-ap1:51.1><span class=root>Ye sattā saññino atthi, </span><br><p id=tha-ap1:51.2><span class=root>ye ca sattā asaññino; </span><br><p id=tha-ap1:51.3><span class=root>Kataṁ puññaphalaṁ mayhaṁ, </span><br><p id=tha-ap1:51.4><span class=root>sabbe bhāgī bhavantu te. </span><br><p id=tha-ap1:52.1><span class=root>Yesaṁ kataṁ suviditaṁ, </span><br><p id=tha-ap1:52.2><span class=root>dinnaṁ puññaphalaṁ mayā; </span><br><p id=tha-ap1:52.3><span class=root>Ye ca tattha na jānanti, </span><br><p id=tha-ap1:52.4><span class=root>devā gantvā nivedayuṁ. </span><br><p id=tha-ap1:53.1><span class=root>Sabbalokamhi ye sattā, </span><br><p id=tha-ap1:53.2><span class=root>Jīvantāhārahetukā; </span><br><p id=tha-ap1:53.3><span class=root>Manuññaṁ bhojanaṁ sabbaṁ, </span><br><p id=tha-ap1:53.4><span class=root>Labhantu mama cetasā. </span><br><p id=tha-ap1:54.1><span class=root>Manasā dānaṁ mayā dinnaṁ, </span><br><p id=tha-ap1:54.2><span class=root>manasā pasādamāvahiṁ; </span><br><p id=tha-ap1:54.3><span class=root>Pūjitā sabbasambuddhā, </span><br><p id=tha-ap1:54.4><span class=root>paccekā jinasāvakā. </span><br><p id=tha-ap1:55.1><span class=root>Tena kammena sukatena, </span><br><p id=tha-ap1:55.2><span class=root>cetanāpaṇidhīhi ca; </span><br><p id=tha-ap1:55.3><span class=root>Jahitvā mānusaṁ dehaṁ, </span><br><p id=tha-ap1:55.4><span class=root>tāvatiṁsamagacchahaṁ. </span><br><p id=tha-ap1:56.1><span class=root>Duve bhave pajānāmi, </span><br><p id=tha-ap1:56.2><span class=root>devatte atha mānuse; </span><br><p id=tha-ap1:56.3><span class=root>Aññaṁ gatiṁ na jānāmi, </span><br><p id=tha-ap1:56.4><span class=root>manasā patthanāphalaṁ. </span><br><p id=tha-ap1:57.1><span class=root>Devānaṁ adhiko homi, </span><br><p id=tha-ap1:57.2><span class=root>bhavāmi manujādhipo; </span><br><p id=tha-ap1:57.3><span class=root>Rūpalakkhaṇasampanno, </span><br><p id=tha-ap1:57.4><span class=root>paññāya asamo bhave. </span><br><p id=tha-ap1:58.1><span class=root>Bhojanaṁ vividhaṁ seṭṭhaṁ, </span><br><p id=tha-ap1:58.2><span class=root>Ratanañca anappakaṁ; </span><br><p id=tha-ap1:58.3><span class=root>Vividhāni ca vatthāni, </span><br><p id=tha-ap1:58.4><span class=root>Nabhā khippaṁ upenti maṁ. </span><br><p id=tha-ap1:59.1><span class=root>Pathabyā pabbate ceva, </span><br><p id=tha-ap1:59.2><span class=root>ākāse udake vane; </span><br><p id=tha-ap1:59.3><span class=root>Yaṁ yaṁ hatthaṁ pasāremi, </span><br><p id=tha-ap1:59.4><span class=root>dibbā bhakkhā upenti maṁ. </span><br><p id=tha-ap1:60.1><span class=root>Pathabyā pabbate ceva, </span><br><p id=tha-ap1:60.2><span class=root>ākāse udake vane; </span><br><p id=tha-ap1:60.3><span class=root>Yaṁ yaṁ hatthaṁ pasāremi, </span><br><p id=tha-ap1:60.4><span class=root>ratanā sabbe upenti maṁ. </span><br><p id=tha-ap1:61.1><span class=root>Pathabyā pabbate ceva, </span><br><p id=tha-ap1:61.2><span class=root>ākāse udake vane; </span><br><p id=tha-ap1:61.3><span class=root>Yaṁ yaṁ hatthaṁ pasāremi, </span><br><p id=tha-ap1:61.4><span class=root>sabbe gandhā upenti maṁ. </span><br><p id=tha-ap1:62.1><span class=root>Pathabyā pabbate ceva, </span><br><p id=tha-ap1:62.2><span class=root>ākāse udake vane; </span><br><p id=tha-ap1:62.3><span class=root>Yaṁ yaṁ hatthaṁ pasāremi, </span><br><p id=tha-ap1:62.4><span class=root>sabbe yānā upenti maṁ. </span><br><p id=tha-ap1:63.1><span class=root>Pathabyā pabbate ceva, </span><br><p id=tha-ap1:63.2><span class=root>ākāse udake vane; </span><br><p id=tha-ap1:63.3><span class=root>Yaṁ yaṁ hatthaṁ pasāremi, </span><br><p id=tha-ap1:63.4><span class=root>sabbe mālā upenti maṁ. </span><br><p id=tha-ap1:64.1><span class=root>Pathabyā pabbate ceva, </span><br><p id=tha-ap1:64.2><span class=root>ākāse udake vane; </span><br><p id=tha-ap1:64.3><span class=root>Yaṁ yaṁ hatthaṁ pasāremi, </span><br><p id=tha-ap1:64.4><span class=root>alaṅkārā upenti maṁ. </span><br><p id=tha-ap1:65.1><span class=root>Pathabyā pabbate ceva, </span><br><p id=tha-ap1:65.2><span class=root>ākāse udake vane; </span><br><p id=tha-ap1:65.3><span class=root>Yaṁ yaṁ hatthaṁ pasāremi, </span><br><p id=tha-ap1:65.4><span class=root>sabbā kaññā upenti maṁ. </span><br><p id=tha-ap1:66.1><span class=root>Pathabyā pabbate ceva, </span><br><p id=tha-ap1:66.2><span class=root>ākāse udake vane; </span><br><p id=tha-ap1:66.3><span class=root>Yaṁ yaṁ hatthaṁ pasāremi, </span><br><p id=tha-ap1:66.4><span class=root>madhusakkharā upenti maṁ. </span><br><p id=tha-ap1:67.1><span class=root>Pathabyā pabbate ceva, </span><br><p id=tha-ap1:67.2><span class=root>ākāse udake vane; </span><br><p id=tha-ap1:67.3><span class=root>Yaṁ yaṁ hatthaṁ pasāremi, </span><br><p id=tha-ap1:67.4><span class=root>sabbe khajjā upenti maṁ. </span><br><p id=tha-ap1:68.1><span class=root>Adhane addhikajane, </span><br><p id=tha-ap1:68.2><span class=root>yācake ca pathāvino; </span><br><p id=tha-ap1:68.3><span class=root>Dadāmihaṁ dānavaraṁ, </span><br><p id=tha-ap1:68.4><span class=root>sambodhivarapattiyā. </span><br><p id=tha-ap1:69.1><span class=root>Nādento pabbataṁ selaṁ, </span><br><p id=tha-ap1:69.2><span class=root>gajjento bahalaṁ giriṁ; </span><br><p id=tha-ap1:69.3><span class=root>Sadevakaṁ hāsayanto, </span><br><p id=tha-ap1:69.4><span class=root>buddho loke bhavāmahaṁ. </span><br><p id=tha-ap1:70.1><span class=root>Disā dasavidhā loke, </span><br><p id=tha-ap1:70.2><span class=root>yāyato natthi antakaṁ; </span><br><p id=tha-ap1:70.3><span class=root>Tasmiñca disābhāgamhi, </span><br><p id=tha-ap1:70.4><span class=root>buddhakhettā asaṅkhiyā. </span><br><p id=tha-ap1:71.1><span class=root>Pabhā pakittitā mayhaṁ, </span><br><p id=tha-ap1:71.2><span class=root>yamakā raṁsivāhanā; </span><br><p id=tha-ap1:71.3><span class=root>Etthantare raṁsijālaṁ, </span><br><p id=tha-ap1:71.4><span class=root>āloko vipulo bhave. </span><br><p id=tha-ap1:72.1><span class=root>Ettake lokadhātumhi, </span><br><p id=tha-ap1:72.2><span class=root>sabbe passantu maṁ janā; </span><br><p id=tha-ap1:72.3><span class=root>Sabbe maṁ anuvattantu, </span><br><p id=tha-ap1:72.4><span class=root>yāva brahmanivesanaṁ. </span><br><p id=tha-ap1:73.1><span class=root>Visiṭṭhamadhunādena, </span><br><p id=tha-ap1:73.2><span class=root>amatabherimāhaniṁ; </span><br><p id=tha-ap1:73.3><span class=root>Etthantare janā sabbe, </span><br><p id=tha-ap1:73.4><span class=root>suṇantu madhuraṁ giraṁ. </span><br><p id=tha-ap1:74.1><span class=root>Dhammameghena vassante, </span><br><p id=tha-ap1:74.2><span class=root>sabbe hontu anāsavā; </span><br><p id=tha-ap1:74.3><span class=root>Yettha pacchimakā sattā, </span><br><p id=tha-ap1:74.4><span class=root>sotāpannā bhavantu te. </span><br><p id=tha-ap1:75.1><span class=root>Datvā dātabbakaṁ dānaṁ, </span><br><p id=tha-ap1:75.2><span class=root>sīlaṁ pūretvā asesato; </span><br><p id=tha-ap1:75.3><span class=root>Nekkhammapāramiṁ gantvā, </span><br><p id=tha-ap1:75.4><span class=root>patto sambodhimuttamaṁ. </span><br><p id=tha-ap1:76.1><span class=root>Paṇḍite paripucchitvā, </span><br><p id=tha-ap1:76.2><span class=root>katvā vīriyamuttamaṁ; </span><br><p id=tha-ap1:76.3><span class=root>Khantiyā pāramiṁ gantvā, </span><br><p id=tha-ap1:76.4><span class=root>patto sambodhimuttamaṁ. </span><br><p id=tha-ap1:77.1><span class=root>Katvā daḷhamadhiṭṭhānaṁ, </span><br><p id=tha-ap1:77.2><span class=root>saccapārami pūriya; </span><br><p id=tha-ap1:77.3><span class=root>Mettāya pāramiṁ gantvā, </span><br><p id=tha-ap1:77.4><span class=root>patto sambodhimuttamaṁ. </span><br><p id=tha-ap1:78.1><span class=root>Lābhālābhe sukhe dukkhe, </span><br><p id=tha-ap1:78.2><span class=root>sammāne cāvamānane; </span><br><p id=tha-ap1:78.3><span class=root>Sabbattha samako hutvā, </span><br><p id=tha-ap1:78.4><span class=root>patto sambodhimuttamaṁ. </span><br><p id=tha-ap1:79.1><span class=root>Kosajjaṁ bhayato disvā, </span><br><p id=tha-ap1:79.2><span class=root>vīriyañcāpi khemato; </span><br><p id=tha-ap1:79.3><span class=root>Āraddhavīriyā hotha, </span><br><p id=tha-ap1:79.4><span class=root>esā buddhānusāsanī. </span><br><p id=tha-ap1:80.1><span class=root>Vivādaṁ bhayato disvā, </span><br><p id=tha-ap1:80.2><span class=root>avivādañca khemato; </span><br><p id=tha-ap1:80.3><span class=root>Samaggā sakhilā hotha, </span><br><p id=tha-ap1:80.4><span class=root>esā buddhānusāsanī. </span><br><p id=tha-ap1:81.1><span class=root>Pamādaṁ bhayato disvā, </span><br><p id=tha-ap1:81.2><span class=root>appamādañca khemato; </span><br><p id=tha-ap1:81.3><span class=root>Bhāvethaṭṭhaṅgikaṁ maggaṁ, </span><br><p id=tha-ap1:81.4><span class=root>esā buddhānusāsanī. </span><br><p id=tha-ap1:82.1><span class=root>Samāgatā bahū buddhā, </span><br><p id=tha-ap1:82.2><span class=root>arahantā ca sabbaso; </span><br><p id=tha-ap1:82.3><span class=root>Sambuddhe arahante ca, </span><br><p id=tha-ap1:82.4><span class=root>vandamānā namassatha. </span><br><p id=tha-ap1:83.1><span class=root>Evaṁ acintiyā buddhā, </span><br><p id=tha-ap1:83.2><span class=root>buddhadhammā acintiyā; </span><br><p id=tha-ap1:83.3><span class=root>Acintiye pasannānaṁ, </span><br><p id=tha-ap1:83.4><span class=root>vipāko hoti acintiyo”. </span><br><p id=tha-ap1:84.1><span class=root>Itthaṁ sudaṁ bhagavā attano buddhacariyaṁ sambhāvayamāno buddhāpadāniyaṁ nāma dhammapariyāyaṁ abhāsitthāti. </span><br><p id=tha-ap1:85.1><span class=root>Buddhāpadānaṁ samattaṁ. </span><br></main><footer class="container footer"><small><a href=/about/>Contact info</a></small></footer>