<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap.html>Previous</a><a href=/canon/en/pli/ms/sutta/kn/tha-ap/tha-ap0002.html>Next</a></div><p><div class=verse-container id=tha-ap1:0.1><span>Therāpadāna </span></div><p><div class=verse-container id=tha-ap1:0.2><span>Buddhavagga </span></div><p><div class=verse-container id=tha-ap1:0.3><span class=big-bold>Buddhaapadāna </span></div><p><div class=verse-container id=tha-ap1:1.1><span>Namo tassa Bhagavato Arahato Sammāsambuddhassa. </span></div><p><div class=verse-container id=tha-ap1:2.1><span>Tathāgataṁ jetavane vasantaṁ, </span></div><p><div class=verse-container id=tha-ap1:2.2><span>Apucchi vedehamunī nataṅgo; </span></div><p><div class=verse-container id=tha-ap1:2.3><span>“Sabbaññubuddhā kira nāma honti, </span></div><p><div class=verse-container id=tha-ap1:2.4><span>Bhavanti te hetubhi kehi vīra”. </span></div><p><div class=verse-container id=tha-ap1:3.1><span>Tadāha sabbaññuvaro mahesī, </span></div><p><div class=verse-container id=tha-ap1:3.2><span>Ānandabhaddaṁ madhurassarena; </span></div><p><div class=verse-container id=tha-ap1:3.3><span>“Ye pubbabuddhesu katādhikārā, </span></div><p><div class=verse-container id=tha-ap1:3.4><span>Aladdhamokkhā jinasāsanesu. </span></div><p><div class=verse-container id=tha-ap1:4.1><span>Teneva sambodhimukhena dhīrā, </span></div><p><div class=verse-container id=tha-ap1:4.2><span>Ajjhāsayenāpi mahābalena; </span></div><p><div class=verse-container id=tha-ap1:4.3><span>Paññāya tejena sutikkhapaññā, </span></div><p><div class=verse-container id=tha-ap1:4.4><span>Sabbaññubhāvaṁ anupāpuṇanti. </span></div><p><div class=verse-container id=tha-ap1:5.1><span>Ahampi pubbabuddhesu, </span></div><p><div class=verse-container id=tha-ap1:5.2><span>buddhattamabhipatthayiṁ; </span></div><p><div class=verse-container id=tha-ap1:5.3><span>Manasāyeva hutvāna, </span></div><p><div class=verse-container id=tha-ap1:5.4><span>dhammarājā asaṅkhiyā. </span></div><p><div class=verse-container id=tha-ap1:6.1><span>Atha buddhāpadānāni, </span></div><p><div class=verse-container id=tha-ap1:6.2><span>suṇātha suddhamānasā; </span></div><p><div class=verse-container id=tha-ap1:6.3><span>Tiṁsapāramisampuṇṇā, </span></div><p><div class=verse-container id=tha-ap1:6.4><span>dhammarājā asaṅkhiyā. </span></div><p><div class=verse-container id=tha-ap1:7.1><span>Sambodhiṁ buddhaseṭṭhānaṁ, </span></div><p><div class=verse-container id=tha-ap1:7.2><span>sasaṅghe lokanāyake; </span></div><p><div class=verse-container id=tha-ap1:7.3><span>Dasaṅgulī namassitvā, </span></div><p><div class=verse-container id=tha-ap1:7.4><span>sirasā abhivādayiṁ. </span></div><p><div class=verse-container id=tha-ap1:8.1><span>Yāvatā buddhakhettesu, </span></div><p><div class=verse-container id=tha-ap1:8.2><span>ratanā vijjantisaṅkhiyā; </span></div><p><div class=verse-container id=tha-ap1:8.3><span>Ākāsaṭṭhā ca bhūmaṭṭhā, </span></div><p><div class=verse-container id=tha-ap1:8.4><span>manasā sabbamāhariṁ. </span></div><p><div class=verse-container id=tha-ap1:9.1><span>Tattha rūpiyabhūmiyaṁ, </span></div><p><div class=verse-container id=tha-ap1:9.2><span>pāsādaṁ māpayiṁ ahaṁ; </span></div><p><div class=verse-container id=tha-ap1:9.3><span>Nekabhummaṁ ratanāmayaṁ, </span></div><p><div class=verse-container id=tha-ap1:9.4><span>ubbiddhaṁ nabhamuggataṁ. </span></div><p><div class=verse-container id=tha-ap1:10.1><span>Vicittathambhaṁ sukataṁ, </span></div><p><div class=verse-container id=tha-ap1:10.2><span>suvibhattaṁ mahārahaṁ; </span></div><p><div class=verse-container id=tha-ap1:10.3><span>Kanakamayasaṅghāṭaṁ, </span></div><p><div class=verse-container id=tha-ap1:10.4><span>kontacchattehi maṇḍitaṁ. </span></div><p><div class=verse-container id=tha-ap1:11.1><span>Paṭhamā veḷuriyā bhūmi, </span></div><p><div class=verse-container id=tha-ap1:11.2><span>vimalabbhasamā subhā; </span></div><p><div class=verse-container id=tha-ap1:11.3><span>Naḷinajalajākiṇṇā, </span></div><p><div class=verse-container id=tha-ap1:11.4><span>varakañcanabhūmiyā. </span></div><p><div class=verse-container id=tha-ap1:12.1><span>Pavāḷaṁsā pavāḷavaṇṇā, </span></div><p><div class=verse-container id=tha-ap1:12.2><span>kāci lohitakā subhā; </span></div><p><div class=verse-container id=tha-ap1:12.3><span>Indagopakavaṇṇābhā, </span></div><p><div class=verse-container id=tha-ap1:12.4><span>bhūmi obhāsatī disā. </span></div><p><div class=verse-container id=tha-ap1:13.1><span>Suvibhattā gharamukhā, </span></div><p><div class=verse-container id=tha-ap1:13.2><span>niyyūhā sīhapañjarā; </span></div><p><div class=verse-container id=tha-ap1:13.3><span>Caturo vedikā jālā, </span></div><p><div class=verse-container id=tha-ap1:13.4><span>gandhāveḷā manoramā. </span></div><p><div class=verse-container id=tha-ap1:14.1><span>Nīlā pītā lohitakā, </span></div><p><div class=verse-container id=tha-ap1:14.2><span>odātā suddhakāḷakā; </span></div><p><div class=verse-container id=tha-ap1:14.3><span>Kūṭāgāravarūpetā, </span></div><p><div class=verse-container id=tha-ap1:14.4><span>sattaratanabhūsitā. </span></div><p><div class=verse-container id=tha-ap1:15.1><span>Olokamayā padumā, </span></div><p><div class=verse-container id=tha-ap1:15.2><span>vāḷavihaṅgasobhitā; </span></div><p><div class=verse-container id=tha-ap1:15.3><span>Nakkhattatārakākiṇṇā, </span></div><p><div class=verse-container id=tha-ap1:15.4><span>candasūrehi maṇḍitā. </span></div><p><div class=verse-container id=tha-ap1:16.1><span>Hemajālena sañchannā, </span></div><p><div class=verse-container id=tha-ap1:16.2><span>soṇṇakiṅkiṇikāyutā; </span></div><p><div class=verse-container id=tha-ap1:16.3><span>Vātavegena kūjanti, </span></div><p><div class=verse-container id=tha-ap1:16.4><span>soṇṇamālā manoramā. </span></div><p><div class=verse-container id=tha-ap1:17.1><span>Mañjeṭṭhakaṁ lohitakaṁ, </span></div><p><div class=verse-container id=tha-ap1:17.2><span>pītakaṁ haripiñjaraṁ; </span></div><p><div class=verse-container id=tha-ap1:17.3><span>Nānāraṅgehi sampītaṁ, </span></div><p><div class=verse-container id=tha-ap1:17.4><span>ussitaddhajamālinī. </span></div><p><div class=verse-container id=tha-ap1:18.1><span>Na naṁ bahūnekasatā, </span></div><p><div class=verse-container id=tha-ap1:18.2><span>phalikā rajatāmayā; </span></div><p><div class=verse-container id=tha-ap1:18.3><span>Maṇimayā lohitaṅgā, </span></div><p><div class=verse-container id=tha-ap1:18.4><span>masāragallamayā tathā; </span></div><p><div class=verse-container id=tha-ap1:18.5><span>Nānāsayanavicittā, </span></div><p><div class=verse-container id=tha-ap1:18.6><span>saṇhakāsikasanthatā. </span></div><p><div class=verse-container id=tha-ap1:19.1><span>Kampalā dukūlā cīnā, </span></div><p><div class=verse-container id=tha-ap1:19.2><span>pattuṇṇā paṇḍupāvurā; </span></div><p><div class=verse-container id=tha-ap1:19.3><span>Vividhattharaṇaṁ sabbaṁ, </span></div><p><div class=verse-container id=tha-ap1:19.4><span>manasā paññapesahaṁ. </span></div><p><div class=verse-container id=tha-ap1:20.1><span>Tāsu tāsveva bhūmīsu, </span></div><p><div class=verse-container id=tha-ap1:20.2><span>ratanakūṭalaṅkataṁ; </span></div><p><div class=verse-container id=tha-ap1:20.3><span>Maṇiverocanā ukkā, </span></div><p><div class=verse-container id=tha-ap1:20.4><span>dhārayantā sutiṭṭhare. </span></div><p><div class=verse-container id=tha-ap1:21.1><span>Sobhanti esikā thambhā, </span></div><p><div class=verse-container id=tha-ap1:21.2><span>subhā kañcanatoraṇā; </span></div><p><div class=verse-container id=tha-ap1:21.3><span>Jambonadā sāramayā, </span></div><p><div class=verse-container id=tha-ap1:21.4><span>atho rajatamayāpi ca. </span></div><p><div class=verse-container id=tha-ap1:22.1><span>Nekā sandhī suvibhattā, </span></div><p><div class=verse-container id=tha-ap1:22.2><span>kavāṭaggaḷacittitā; </span></div><p><div class=verse-container id=tha-ap1:22.3><span>Ubhato puṇṇaghaṭānekā, </span></div><p><div class=verse-container id=tha-ap1:22.4><span>padumuppalasaṁyutā. </span></div><p><div class=verse-container id=tha-ap1:23.1><span>Atīte sabbabuddhe ca, </span></div><p><div class=verse-container id=tha-ap1:23.2><span>sasaṅghe lokanāyake; </span></div><p><div class=verse-container id=tha-ap1:23.3><span>Pakativaṇṇarūpena, </span></div><p><div class=verse-container id=tha-ap1:23.4><span>nimminitvā sasāvake. </span></div><p><div class=verse-container id=tha-ap1:24.1><span>Tena dvārena pavisitvā, </span></div><p><div class=verse-container id=tha-ap1:24.2><span>sabbe buddhā sasāvakā; </span></div><p><div class=verse-container id=tha-ap1:24.3><span>Sabbasoṇṇamaye pīṭhe, </span></div><p><div class=verse-container id=tha-ap1:24.4><span>nisinnā ariyamaṇḍalā. </span></div><p><div class=verse-container id=tha-ap1:25.1><span>Ye ca etarahi atthi, </span></div><p><div class=verse-container id=tha-ap1:25.2><span>Buddhā loke anuttarā; </span></div><p><div class=verse-container id=tha-ap1:25.3><span>Atīte vattamānā ca, </span></div><p><div class=verse-container id=tha-ap1:25.4><span>Bhavanaṁ sabbe samāruhuṁ. </span></div><p><div class=verse-container id=tha-ap1:26.1><span>Paccekabuddhenekasate, </span></div><p><div class=verse-container id=tha-ap1:26.2><span>Sayambhū aparājite; </span></div><p><div class=verse-container id=tha-ap1:26.3><span>Atīte vattamāne ca, </span></div><p><div class=verse-container id=tha-ap1:26.4><span>Bhavanaṁ sabbe samāruhuṁ. </span></div><p><div class=verse-container id=tha-ap1:27.1><span>Kapparukkhā bahū atthi, </span></div><p><div class=verse-container id=tha-ap1:27.2><span>Ye dibbā ye ca mānusā; </span></div><p><div class=verse-container id=tha-ap1:27.3><span>Sabbaṁ dussaṁ samāhantvā, </span></div><p><div class=verse-container id=tha-ap1:27.4><span>Acchādemi ticīvaraṁ. </span></div><p><div class=verse-container id=tha-ap1:28.1><span>Khajjaṁ bhojjaṁ sāyanīyaṁ, </span></div><p><div class=verse-container id=tha-ap1:28.2><span>sampannaṁ pānabhojanaṁ; </span></div><p><div class=verse-container id=tha-ap1:28.3><span>Maṇimaye subhe patte, </span></div><p><div class=verse-container id=tha-ap1:28.4><span>sampūretvā adāsahaṁ. </span></div><p><div class=verse-container id=tha-ap1:29.1><span>Dibbavatthasamā hutvā, </span></div><p><div class=verse-container id=tha-ap1:29.2><span>maṭṭhā cīvarasaṁyutā; </span></div><p><div class=verse-container id=tha-ap1:29.3><span>Madhurā sakkharā ceva, </span></div><p><div class=verse-container id=tha-ap1:29.4><span>telā ca madhuphāṇitā. </span></div><p><div class=verse-container id=tha-ap1:30.1><span>Tappitā paramannena, </span></div><p><div class=verse-container id=tha-ap1:30.2><span>sabbe te ariyamaṇḍalā; </span></div><p><div class=verse-container id=tha-ap1:30.3><span>Ratanagabbhaṁ pavisitvā, </span></div><p><div class=verse-container id=tha-ap1:30.4><span>kesarīva guhāsayā. </span></div><p><div class=verse-container id=tha-ap1:31.1><span>Mahārahamhi sayane, </span></div><p><div class=verse-container id=tha-ap1:31.2><span>sīhaseyyamakappayuṁ; </span></div><p><div class=verse-container id=tha-ap1:31.3><span>Sampajānā samuṭṭhāya, </span></div><p><div class=verse-container id=tha-ap1:31.4><span>sayane pallaṅkamābhujuṁ. </span></div><p><div class=verse-container id=tha-ap1:32.1><span>Gocaraṁ sabbabuddhānaṁ, </span></div><p><div class=verse-container id=tha-ap1:32.2><span>jhānaratisamappitā; </span></div><p><div class=verse-container id=tha-ap1:32.3><span>Aññe dhammāni desenti, </span></div><p><div class=verse-container id=tha-ap1:32.4><span>aññe kīḷanti iddhiyā. </span></div><p><div class=verse-container id=tha-ap1:33.1><span>Aññe abhiññā appenti, </span></div><p><div class=verse-container id=tha-ap1:33.2><span>abhiññā vasibhāvitā; </span></div><p><div class=verse-container id=tha-ap1:33.3><span>Vikubbanā vikubbanti, </span></div><p><div class=verse-container id=tha-ap1:33.4><span>aññenekasahassiyo. </span></div><p><div class=verse-container id=tha-ap1:34.1><span>Buddhāpi buddhe pucchanti, </span></div><p><div class=verse-container id=tha-ap1:34.2><span>visayaṁ sabbaññumālayaṁ; </span></div><p><div class=verse-container id=tha-ap1:34.3><span>Gambhīraṁ nipuṇaṁ ṭhānaṁ, </span></div><p><div class=verse-container id=tha-ap1:34.4><span>paññāya vinibujjhare. </span></div><p><div class=verse-container id=tha-ap1:35.1><span>Sāvakā buddhe pucchanti, </span></div><p><div class=verse-container id=tha-ap1:35.2><span>buddhā pucchanti sāvake; </span></div><p><div class=verse-container id=tha-ap1:35.3><span>Aññamaññañca pucchitvā, </span></div><p><div class=verse-container id=tha-ap1:35.4><span>aññoññaṁ byākaronti te. </span></div><p><div class=verse-container id=tha-ap1:36.1><span>Buddhā paccekabuddhā ca, </span></div><p><div class=verse-container id=tha-ap1:36.2><span>sāvakā paricārakā; </span></div><p><div class=verse-container id=tha-ap1:36.3><span>Evaṁ sakāya ratiyā, </span></div><p><div class=verse-container id=tha-ap1:36.4><span>pāsādebhiramanti te. </span></div><p><div class=verse-container id=tha-ap1:37.1><span>Chattā tiṭṭhantu ratanā, </span></div><p><div class=verse-container id=tha-ap1:37.2><span>kañcanāveḷapantikā; </span></div><p><div class=verse-container id=tha-ap1:37.3><span>Muttājālaparikkhittā, </span></div><p><div class=verse-container id=tha-ap1:37.4><span>sabbe dhārentu matthake. </span></div><p><div class=verse-container id=tha-ap1:38.1><span>Bhavantu ceḷavitānā, </span></div><p><div class=verse-container id=tha-ap1:38.2><span>soṇṇatārakacittitā; </span></div><p><div class=verse-container id=tha-ap1:38.3><span>Vicittamalyavitatā, </span></div><p><div class=verse-container id=tha-ap1:38.4><span>sabbe dhārentu matthake. </span></div><p><div class=verse-container id=tha-ap1:39.1><span>Vitatā malyadāmehi, </span></div><p><div class=verse-container id=tha-ap1:39.2><span>gandhadāmehi sobhitā; </span></div><p><div class=verse-container id=tha-ap1:39.3><span>Dussadāmaparikiṇṇā, </span></div><p><div class=verse-container id=tha-ap1:39.4><span>ratanadāmabhūsitā. </span></div><p><div class=verse-container id=tha-ap1:40.1><span>Pupphābhikiṇṇā sucittā, </span></div><p><div class=verse-container id=tha-ap1:40.2><span>surabhigandhabhūsitā; </span></div><p><div class=verse-container id=tha-ap1:40.3><span>Gandhapañcaṅgulakatā, </span></div><p><div class=verse-container id=tha-ap1:40.4><span>hemacchadanachāditā. </span></div><p><div class=verse-container id=tha-ap1:41.1><span>Catuddisā pokkharañño, </span></div><p><div class=verse-container id=tha-ap1:41.2><span>padumuppalasanthatā; </span></div><p><div class=verse-container id=tha-ap1:41.3><span>Sovaṇṇarūpā khāyantu, </span></div><p><div class=verse-container id=tha-ap1:41.4><span>padmareṇurajuggatā. </span></div><p><div class=verse-container id=tha-ap1:42.1><span>Pupphantu pādapā sabbe, </span></div><p><div class=verse-container id=tha-ap1:42.2><span>pāsādassa samantato; </span></div><p><div class=verse-container id=tha-ap1:42.3><span>Sayañca pupphā muñcitvā, </span></div><p><div class=verse-container id=tha-ap1:42.4><span>gantvā bhavanamokiruṁ. </span></div><p><div class=verse-container id=tha-ap1:43.1><span>Sikhino tattha naccantu, </span></div><p><div class=verse-container id=tha-ap1:43.2><span>dibbahaṁsā pakūjare; </span></div><p><div class=verse-container id=tha-ap1:43.3><span>Karavīkā ca gāyantu, </span></div><p><div class=verse-container id=tha-ap1:43.4><span>dijasaṅghā samantato. </span></div><p><div class=verse-container id=tha-ap1:44.1><span>Bheriyo sabbā vajjantu, </span></div><p><div class=verse-container id=tha-ap1:44.2><span>vīṇā sabbā rasantu tā; </span></div><p><div class=verse-container id=tha-ap1:44.3><span>Sabbā saṅgīti vattantu, </span></div><p><div class=verse-container id=tha-ap1:44.4><span>pāsādassa samantato. </span></div><p><div class=verse-container id=tha-ap1:45.1><span>Yāvatā buddhakhettamhi, </span></div><p><div class=verse-container id=tha-ap1:45.2><span>cakkavāḷe tato pare; </span></div><p><div class=verse-container id=tha-ap1:45.3><span>Mahantā jotisampannā, </span></div><p><div class=verse-container id=tha-ap1:45.4><span>acchinnā ratanāmayā. </span></div><p><div class=verse-container id=tha-ap1:46.1><span>Tiṭṭhantu soṇṇapallaṅkā, </span></div><p><div class=verse-container id=tha-ap1:46.2><span>dīparukkhā jalantu te; </span></div><p><div class=verse-container id=tha-ap1:46.3><span>Bhavantu ekapajjotā, </span></div><p><div class=verse-container id=tha-ap1:46.4><span>dasasahassiparamparā. </span></div><p><div class=verse-container id=tha-ap1:47.1><span>Gaṇikā lāsikā ceva, </span></div><p><div class=verse-container id=tha-ap1:47.2><span>naccantu accharāgaṇā; </span></div><p><div class=verse-container id=tha-ap1:47.3><span>Nānāraṅgā padissantu, </span></div><p><div class=verse-container id=tha-ap1:47.4><span>pāsādassa samantato. </span></div><p><div class=verse-container id=tha-ap1:48.1><span>Dumagge pabbatagge vā, </span></div><p><div class=verse-container id=tha-ap1:48.2><span>sinerugirimuddhani; </span></div><p><div class=verse-container id=tha-ap1:48.3><span>Ussāpemi dhajaṁ sabbaṁ, </span></div><p><div class=verse-container id=tha-ap1:48.4><span>vicittaṁ pañcavaṇṇikaṁ. </span></div><p><div class=verse-container id=tha-ap1:49.1><span>Narā nāgā ca gandhabbā, </span></div><p><div class=verse-container id=tha-ap1:49.2><span>sabbe devā upentu te; </span></div><p><div class=verse-container id=tha-ap1:49.3><span>Namassantā pañjalikā, </span></div><p><div class=verse-container id=tha-ap1:49.4><span>pāsādaṁ parivārayuṁ. </span></div><p><div class=verse-container id=tha-ap1:50.1><span>Yaṁ kiñci kusalaṁ kammaṁ, </span></div><p><div class=verse-container id=tha-ap1:50.2><span>kattabbaṁ kiriyaṁ mama; </span></div><p><div class=verse-container id=tha-ap1:50.3><span>Kāyena vācā manasā, </span></div><p><div class=verse-container id=tha-ap1:50.4><span>tidase sukataṁ kataṁ. </span></div><p><div class=verse-container id=tha-ap1:51.1><span>Ye sattā saññino atthi, </span></div><p><div class=verse-container id=tha-ap1:51.2><span>ye ca sattā asaññino; </span></div><p><div class=verse-container id=tha-ap1:51.3><span>Kataṁ puññaphalaṁ mayhaṁ, </span></div><p><div class=verse-container id=tha-ap1:51.4><span>sabbe bhāgī bhavantu te. </span></div><p><div class=verse-container id=tha-ap1:52.1><span>Yesaṁ kataṁ suviditaṁ, </span></div><p><div class=verse-container id=tha-ap1:52.2><span>dinnaṁ puññaphalaṁ mayā; </span></div><p><div class=verse-container id=tha-ap1:52.3><span>Ye ca tattha na jānanti, </span></div><p><div class=verse-container id=tha-ap1:52.4><span>devā gantvā nivedayuṁ. </span></div><p><div class=verse-container id=tha-ap1:53.1><span>Sabbalokamhi ye sattā, </span></div><p><div class=verse-container id=tha-ap1:53.2><span>Jīvantāhārahetukā; </span></div><p><div class=verse-container id=tha-ap1:53.3><span>Manuññaṁ bhojanaṁ sabbaṁ, </span></div><p><div class=verse-container id=tha-ap1:53.4><span>Labhantu mama cetasā. </span></div><p><div class=verse-container id=tha-ap1:54.1><span>Manasā dānaṁ mayā dinnaṁ, </span></div><p><div class=verse-container id=tha-ap1:54.2><span>manasā pasādamāvahiṁ; </span></div><p><div class=verse-container id=tha-ap1:54.3><span>Pūjitā sabbasambuddhā, </span></div><p><div class=verse-container id=tha-ap1:54.4><span>paccekā jinasāvakā. </span></div><p><div class=verse-container id=tha-ap1:55.1><span>Tena kammena sukatena, </span></div><p><div class=verse-container id=tha-ap1:55.2><span>cetanāpaṇidhīhi ca; </span></div><p><div class=verse-container id=tha-ap1:55.3><span>Jahitvā mānusaṁ dehaṁ, </span></div><p><div class=verse-container id=tha-ap1:55.4><span>tāvatiṁsamagacchahaṁ. </span></div><p><div class=verse-container id=tha-ap1:56.1><span>Duve bhave pajānāmi, </span></div><p><div class=verse-container id=tha-ap1:56.2><span>devatte atha mānuse; </span></div><p><div class=verse-container id=tha-ap1:56.3><span>Aññaṁ gatiṁ na jānāmi, </span></div><p><div class=verse-container id=tha-ap1:56.4><span>manasā patthanāphalaṁ. </span></div><p><div class=verse-container id=tha-ap1:57.1><span>Devānaṁ adhiko homi, </span></div><p><div class=verse-container id=tha-ap1:57.2><span>bhavāmi manujādhipo; </span></div><p><div class=verse-container id=tha-ap1:57.3><span>Rūpalakkhaṇasampanno, </span></div><p><div class=verse-container id=tha-ap1:57.4><span>paññāya asamo bhave. </span></div><p><div class=verse-container id=tha-ap1:58.1><span>Bhojanaṁ vividhaṁ seṭṭhaṁ, </span></div><p><div class=verse-container id=tha-ap1:58.2><span>Ratanañca anappakaṁ; </span></div><p><div class=verse-container id=tha-ap1:58.3><span>Vividhāni ca vatthāni, </span></div><p><div class=verse-container id=tha-ap1:58.4><span>Nabhā khippaṁ upenti maṁ. </span></div><p><div class=verse-container id=tha-ap1:59.1><span>Pathabyā pabbate ceva, </span></div><p><div class=verse-container id=tha-ap1:59.2><span>ākāse udake vane; </span></div><p><div class=verse-container id=tha-ap1:59.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:59.4><span>dibbā bhakkhā upenti maṁ. </span></div><p><div class=verse-container id=tha-ap1:60.1><span>Pathabyā pabbate ceva, </span></div><p><div class=verse-container id=tha-ap1:60.2><span>ākāse udake vane; </span></div><p><div class=verse-container id=tha-ap1:60.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:60.4><span>ratanā sabbe upenti maṁ. </span></div><p><div class=verse-container id=tha-ap1:61.1><span>Pathabyā pabbate ceva, </span></div><p><div class=verse-container id=tha-ap1:61.2><span>ākāse udake vane; </span></div><p><div class=verse-container id=tha-ap1:61.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:61.4><span>sabbe gandhā upenti maṁ. </span></div><p><div class=verse-container id=tha-ap1:62.1><span>Pathabyā pabbate ceva, </span></div><p><div class=verse-container id=tha-ap1:62.2><span>ākāse udake vane; </span></div><p><div class=verse-container id=tha-ap1:62.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:62.4><span>sabbe yānā upenti maṁ. </span></div><p><div class=verse-container id=tha-ap1:63.1><span>Pathabyā pabbate ceva, </span></div><p><div class=verse-container id=tha-ap1:63.2><span>ākāse udake vane; </span></div><p><div class=verse-container id=tha-ap1:63.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:63.4><span>sabbe mālā upenti maṁ. </span></div><p><div class=verse-container id=tha-ap1:64.1><span>Pathabyā pabbate ceva, </span></div><p><div class=verse-container id=tha-ap1:64.2><span>ākāse udake vane; </span></div><p><div class=verse-container id=tha-ap1:64.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:64.4><span>alaṅkārā upenti maṁ. </span></div><p><div class=verse-container id=tha-ap1:65.1><span>Pathabyā pabbate ceva, </span></div><p><div class=verse-container id=tha-ap1:65.2><span>ākāse udake vane; </span></div><p><div class=verse-container id=tha-ap1:65.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:65.4><span>sabbā kaññā upenti maṁ. </span></div><p><div class=verse-container id=tha-ap1:66.1><span>Pathabyā pabbate ceva, </span></div><p><div class=verse-container id=tha-ap1:66.2><span>ākāse udake vane; </span></div><p><div class=verse-container id=tha-ap1:66.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:66.4><span>madhusakkharā upenti maṁ. </span></div><p><div class=verse-container id=tha-ap1:67.1><span>Pathabyā pabbate ceva, </span></div><p><div class=verse-container id=tha-ap1:67.2><span>ākāse udake vane; </span></div><p><div class=verse-container id=tha-ap1:67.3><span>Yaṁ yaṁ hatthaṁ pasāremi, </span></div><p><div class=verse-container id=tha-ap1:67.4><span>sabbe khajjā upenti maṁ. </span></div><p><div class=verse-container id=tha-ap1:68.1><span>Adhane addhikajane, </span></div><p><div class=verse-container id=tha-ap1:68.2><span>yācake ca pathāvino; </span></div><p><div class=verse-container id=tha-ap1:68.3><span>Dadāmihaṁ dānavaraṁ, </span></div><p><div class=verse-container id=tha-ap1:68.4><span>sambodhivarapattiyā. </span></div><p><div class=verse-container id=tha-ap1:69.1><span>Nādento pabbataṁ selaṁ, </span></div><p><div class=verse-container id=tha-ap1:69.2><span>gajjento bahalaṁ giriṁ; </span></div><p><div class=verse-container id=tha-ap1:69.3><span>Sadevakaṁ hāsayanto, </span></div><p><div class=verse-container id=tha-ap1:69.4><span>buddho loke bhavāmahaṁ. </span></div><p><div class=verse-container id=tha-ap1:70.1><span>Disā dasavidhā loke, </span></div><p><div class=verse-container id=tha-ap1:70.2><span>yāyato natthi antakaṁ; </span></div><p><div class=verse-container id=tha-ap1:70.3><span>Tasmiñca disābhāgamhi, </span></div><p><div class=verse-container id=tha-ap1:70.4><span>buddhakhettā asaṅkhiyā. </span></div><p><div class=verse-container id=tha-ap1:71.1><span>Pabhā pakittitā mayhaṁ, </span></div><p><div class=verse-container id=tha-ap1:71.2><span>yamakā raṁsivāhanā; </span></div><p><div class=verse-container id=tha-ap1:71.3><span>Etthantare raṁsijālaṁ, </span></div><p><div class=verse-container id=tha-ap1:71.4><span>āloko vipulo bhave. </span></div><p><div class=verse-container id=tha-ap1:72.1><span>Ettake lokadhātumhi, </span></div><p><div class=verse-container id=tha-ap1:72.2><span>sabbe passantu maṁ janā; </span></div><p><div class=verse-container id=tha-ap1:72.3><span>Sabbe maṁ anuvattantu, </span></div><p><div class=verse-container id=tha-ap1:72.4><span>yāva brahmanivesanaṁ. </span></div><p><div class=verse-container id=tha-ap1:73.1><span>Visiṭṭhamadhunādena, </span></div><p><div class=verse-container id=tha-ap1:73.2><span>amatabherimāhaniṁ; </span></div><p><div class=verse-container id=tha-ap1:73.3><span>Etthantare janā sabbe, </span></div><p><div class=verse-container id=tha-ap1:73.4><span>suṇantu madhuraṁ giraṁ. </span></div><p><div class=verse-container id=tha-ap1:74.1><span>Dhammameghena vassante, </span></div><p><div class=verse-container id=tha-ap1:74.2><span>sabbe hontu anāsavā; </span></div><p><div class=verse-container id=tha-ap1:74.3><span>Yettha pacchimakā sattā, </span></div><p><div class=verse-container id=tha-ap1:74.4><span>sotāpannā bhavantu te. </span></div><p><div class=verse-container id=tha-ap1:75.1><span>Datvā dātabbakaṁ dānaṁ, </span></div><p><div class=verse-container id=tha-ap1:75.2><span>sīlaṁ pūretvā asesato; </span></div><p><div class=verse-container id=tha-ap1:75.3><span>Nekkhammapāramiṁ gantvā, </span></div><p><div class=verse-container id=tha-ap1:75.4><span>patto sambodhimuttamaṁ. </span></div><p><div class=verse-container id=tha-ap1:76.1><span>Paṇḍite paripucchitvā, </span></div><p><div class=verse-container id=tha-ap1:76.2><span>katvā vīriyamuttamaṁ; </span></div><p><div class=verse-container id=tha-ap1:76.3><span>Khantiyā pāramiṁ gantvā, </span></div><p><div class=verse-container id=tha-ap1:76.4><span>patto sambodhimuttamaṁ. </span></div><p><div class=verse-container id=tha-ap1:77.1><span>Katvā daḷhamadhiṭṭhānaṁ, </span></div><p><div class=verse-container id=tha-ap1:77.2><span>saccapārami pūriya; </span></div><p><div class=verse-container id=tha-ap1:77.3><span>Mettāya pāramiṁ gantvā, </span></div><p><div class=verse-container id=tha-ap1:77.4><span>patto sambodhimuttamaṁ. </span></div><p><div class=verse-container id=tha-ap1:78.1><span>Lābhālābhe sukhe dukkhe, </span></div><p><div class=verse-container id=tha-ap1:78.2><span>sammāne cāvamānane; </span></div><p><div class=verse-container id=tha-ap1:78.3><span>Sabbattha samako hutvā, </span></div><p><div class=verse-container id=tha-ap1:78.4><span>patto sambodhimuttamaṁ. </span></div><p><div class=verse-container id=tha-ap1:79.1><span>Kosajjaṁ bhayato disvā, </span></div><p><div class=verse-container id=tha-ap1:79.2><span>vīriyañcāpi khemato; </span></div><p><div class=verse-container id=tha-ap1:79.3><span>Āraddhavīriyā hotha, </span></div><p><div class=verse-container id=tha-ap1:79.4><span>esā buddhānusāsanī. </span></div><p><div class=verse-container id=tha-ap1:80.1><span>Vivādaṁ bhayato disvā, </span></div><p><div class=verse-container id=tha-ap1:80.2><span>avivādañca khemato; </span></div><p><div class=verse-container id=tha-ap1:80.3><span>Samaggā sakhilā hotha, </span></div><p><div class=verse-container id=tha-ap1:80.4><span>esā buddhānusāsanī. </span></div><p><div class=verse-container id=tha-ap1:81.1><span>Pamādaṁ bhayato disvā, </span></div><p><div class=verse-container id=tha-ap1:81.2><span>appamādañca khemato; </span></div><p><div class=verse-container id=tha-ap1:81.3><span>Bhāvethaṭṭhaṅgikaṁ maggaṁ, </span></div><p><div class=verse-container id=tha-ap1:81.4><span>esā buddhānusāsanī. </span></div><p><div class=verse-container id=tha-ap1:82.1><span>Samāgatā bahū buddhā, </span></div><p><div class=verse-container id=tha-ap1:82.2><span>arahantā ca sabbaso; </span></div><p><div class=verse-container id=tha-ap1:82.3><span>Sambuddhe arahante ca, </span></div><p><div class=verse-container id=tha-ap1:82.4><span>vandamānā namassatha. </span></div><p><div class=verse-container id=tha-ap1:83.1><span>Evaṁ acintiyā buddhā, </span></div><p><div class=verse-container id=tha-ap1:83.2><span>buddhadhammā acintiyā; </span></div><p><div class=verse-container id=tha-ap1:83.3><span>Acintiye pasannānaṁ, </span></div><p><div class=verse-container id=tha-ap1:83.4><span>vipāko hoti acintiyo”. </span></div><p><div class=verse-container id=tha-ap1:84.1><span>Itthaṁ sudaṁ bhagavā attano buddhacariyaṁ sambhāvayamāno buddhāpadāniyaṁ nāma dhammapariyāyaṁ abhāsitthāti. </span></div><p><div class=verse-container id=tha-ap1:85.1><span>Buddhāpadānaṁ samattaṁ. </span></div><div class=flex-between><a href=/canon/en/pli/ms/sutta/kn/tha-ap.html>Previous</a><a href=/canon/en/pli/ms/sutta/kn/tha-ap/tha-ap0002.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>