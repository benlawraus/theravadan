<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0403.html>Previous</a><a href=/canon/en/pli/ms/sutta/kn/tha-ap/tha-ap0405.html>Next</a></div><p id=tha-ap404:0.1><span class=root>Therāpadāna </span><br><p id=tha-ap404:0.2><span class=root>Metteyyavagga </span><br><p id=tha-ap404:0.3><span class="root big-bold">Puṇṇakattheraapadāna </span><br><p id=tha-ap404:1.1><span class=root>“Pabbhārakūṭaṁ nissāya, </span><br><p id=tha-ap404:1.2><span class=root>sayambhū aparājito; </span><br><p id=tha-ap404:1.3><span class=root>Ābādhiko ca so buddho, </span><br><p id=tha-ap404:1.4><span class=root>vasati pabbatantare. </span><br><p id=tha-ap404:2.1><span class=root>Mama assamasāmantā, </span><br><p id=tha-ap404:2.2><span class=root>panādo āsi tāvade; </span><br><p id=tha-ap404:2.3><span class=root>Buddhe nibbāyamānamhi, </span><br><p id=tha-ap404:2.4><span class=root>āloko udapajjatha. </span><br><p id=tha-ap404:3.1><span class=root>Yāvatā vanasaṇḍasmiṁ, </span><br><p id=tha-ap404:3.2><span class=root>acchakokataracchakā; </span><br><p id=tha-ap404:3.3><span class=root>Vāḷā ca kesarī sabbe, </span><br><p id=tha-ap404:3.4><span class=root>abhigajjiṁsu tāvade. </span><br><p id=tha-ap404:4.1><span class=root>Uppātaṁ tamahaṁ disvā, </span><br><p id=tha-ap404:4.2><span class=root>pabbhāraṁ agamāsahaṁ; </span><br><p id=tha-ap404:4.3><span class=root>Tatthaddassāsiṁ sambuddhaṁ, </span><br><p id=tha-ap404:4.4><span class=root>nibbutaṁ aparājitaṁ. </span><br><p id=tha-ap404:5.1><span class=root>Suphullaṁ sālarājaṁva, </span><br><p id=tha-ap404:5.2><span class=root>sataraṁsiṁva uggataṁ; </span><br><p id=tha-ap404:5.3><span class=root>Vītaccikaṁva aṅgāraṁ, </span><br><p id=tha-ap404:5.4><span class=root>nibbutaṁ aparājitaṁ. </span><br><p id=tha-ap404:6.1><span class=root>Tiṇaṁ kaṭṭhañca pūretvā, </span><br><p id=tha-ap404:6.2><span class=root>citakaṁ tatthakāsahaṁ; </span><br><p id=tha-ap404:6.3><span class=root>Citakaṁ sukataṁ katvā, </span><br><p id=tha-ap404:6.4><span class=root>sarīraṁ jhāpayiṁ ahaṁ. </span><br><p id=tha-ap404:7.1><span class=root>Sarīraṁ jhāpayitvāna, </span><br><p id=tha-ap404:7.2><span class=root>gandhatoyaṁ samokiriṁ; </span><br><p id=tha-ap404:7.3><span class=root>Antalikkhe ṭhito yakkho, </span><br><p id=tha-ap404:7.4><span class=root>nāmamaggahi tāvade. </span><br><p id=tha-ap404:8.1><span class=root>‘Yaṁ pūritaṁ tayā kiccaṁ, </span><br><p id=tha-ap404:8.2><span class=root>sayambhussa mahesino; </span><br><p id=tha-ap404:8.3><span class=root>Puṇṇako nāma nāmena, </span><br><p id=tha-ap404:8.4><span class=root>sadā hohi tuvaṁ mune’. </span><br><p id=tha-ap404:9.1><span class=root>Tamhā kāyā cavitvāna, </span><br><p id=tha-ap404:9.2><span class=root>devalokaṁ agacchahaṁ; </span><br><p id=tha-ap404:9.3><span class=root>Tattha dibbamayo gandho, </span><br><p id=tha-ap404:9.4><span class=root>antalikkhā pavassati. </span><br><p id=tha-ap404:10.1><span class=root>Tatrāpi nāmadheyyaṁ me, </span><br><p id=tha-ap404:10.2><span class=root>puṇṇakoti ahū tadā; </span><br><p id=tha-ap404:10.3><span class=root>Devabhūto manusso vā, </span><br><p id=tha-ap404:10.4><span class=root>saṅkappaṁ pūrayāmahaṁ. </span><br><p id=tha-ap404:11.1><span class=root>Idaṁ pacchimakaṁ mayhaṁ, </span><br><p id=tha-ap404:11.2><span class=root>carimo vattate bhavo; </span><br><p id=tha-ap404:11.3><span class=root>Idhāpi puṇṇako nāma, </span><br><p id=tha-ap404:11.4><span class=root>nāmadheyyaṁ pakāsati. </span><br><p id=tha-ap404:12.1><span class=root>Tosayitvāna sambuddhaṁ, </span><br><p id=tha-ap404:12.2><span class=root>gotamaṁ sakyapuṅgavaṁ; </span><br><p id=tha-ap404:12.3><span class=root>Sabbāsave pariññāya, </span><br><p id=tha-ap404:12.4><span class=root>viharāmi anāsavo. </span><br><p id=tha-ap404:13.1><span class=root>Ekanavutito kappe, </span><br><p id=tha-ap404:13.2><span class=root>yaṁ kammamakariṁ tadā; </span><br><p id=tha-ap404:13.3><span class=root>Duggatiṁ nābhijānāmi, </span><br><p id=tha-ap404:13.4><span class=root>tanukiccassidaṁ phalaṁ. </span><br><p id=tha-ap404:14.1><span class=root>Kilesā jhāpitā mayhaṁ, </span><br><p id=tha-ap404:14.2><span class=root>…pe… </span><br><p id=tha-ap404:14.3><span class=root>viharāmi anāsavo. </span><br><p id=tha-ap404:15.1><span class=root>Svāgataṁ vata me āsi, </span><br><p id=tha-ap404:15.2><span class=root>…pe… </span><br><p id=tha-ap404:15.3><span class=root>kataṁ buddhassa sāsanaṁ. </span><br><p id=tha-ap404:16.1><span class=root>Paṭisambhidā catasso, </span><br><p id=tha-ap404:16.2><span class=root>…pe… </span><br><p id=tha-ap404:16.3><span class=root>kataṁ buddhassa sāsanaṁ”. </span><br><p id=tha-ap404:17.1><span class=root>Itthaṁ sudaṁ āyasmā puṇṇako thero imā gāthāyo abhāsitthāti. </span><br><p id=tha-ap404:18.1><span class=root>Puṇṇakattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>