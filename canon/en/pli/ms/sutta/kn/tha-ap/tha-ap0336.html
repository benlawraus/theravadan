<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0335.html>Previous</a><a href=/canon/en/pli/ms/sutta/kn/tha-ap/tha-ap0337.html>Next</a></div><p><div class=verse-container id=tha-ap336:0.1><span>Therāpadāna </span></div><p><div class=verse-container id=tha-ap336:0.2><span>Gandhodakavagga </span></div><p><div class=verse-container id=tha-ap336:0.3><span class=big-bold>Ekadussadāyakattheraapadāna </span></div><p><div class=verse-container id=tha-ap336:1.1><span>“Nagare haṁsavatiyā, </span></div><p><div class=verse-container id=tha-ap336:1.2><span>ahosiṁ tiṇahārako; </span></div><p><div class=verse-container id=tha-ap336:1.3><span>Tiṇahārena jīvāmi, </span></div><p><div class=verse-container id=tha-ap336:1.4><span>tena posemi dārake. </span></div><p><div class=verse-container id=tha-ap336:2.1><span>Padumuttaro nāma jino, </span></div><p><div class=verse-container id=tha-ap336:2.2><span>sabbadhammāna pāragū; </span></div><p><div class=verse-container id=tha-ap336:2.3><span>Tamandhakāraṁ nāsetvā, </span></div><p><div class=verse-container id=tha-ap336:2.4><span>uppajji lokanāyako. </span></div><p><div class=verse-container id=tha-ap336:3.1><span>Sake ghare nisīditvā, </span></div><p><div class=verse-container id=tha-ap336:3.2><span>evaṁ cintesahaṁ tadā; </span></div><p><div class=verse-container id=tha-ap336:3.3><span>‘Buddho loke samuppanno, </span></div><p><div class=verse-container id=tha-ap336:3.4><span>deyyadhammo ca natthi me. </span></div><p><div class=verse-container id=tha-ap336:4.1><span>Idaṁ me sāṭakaṁ ekaṁ, </span></div><p><div class=verse-container id=tha-ap336:4.2><span>natthi me koci dāyako; </span></div><p><div class=verse-container id=tha-ap336:4.3><span>Dukkho nirayasamphasso, </span></div><p><div class=verse-container id=tha-ap336:4.4><span>ropayissāmi dakkhiṇaṁ’. </span></div><p><div class=verse-container id=tha-ap336:5.1><span>Evāhaṁ cintayitvāna, </span></div><p><div class=verse-container id=tha-ap336:5.2><span>sakaṁ cittaṁ pasādayiṁ; </span></div><p><div class=verse-container id=tha-ap336:5.3><span>Ekaṁ dussaṁ gahetvāna, </span></div><p><div class=verse-container id=tha-ap336:5.4><span>buddhaseṭṭhassadāsahaṁ. </span></div><p><div class=verse-container id=tha-ap336:6.1><span>Ekaṁ dussaṁ daditvāna, </span></div><p><div class=verse-container id=tha-ap336:6.2><span>ukkuṭṭhiṁ sampavattayiṁ; </span></div><p><div class=verse-container id=tha-ap336:6.3><span>Yadi buddho tuvaṁ vīra, </span></div><p><div class=verse-container id=tha-ap336:6.4><span>tārehi maṁ mahāmuni. </span></div><p><div class=verse-container id=tha-ap336:7.1><span>Padumuttaro lokavidū, </span></div><p><div class=verse-container id=tha-ap336:7.2><span>āhutīnaṁ paṭiggaho; </span></div><p><div class=verse-container id=tha-ap336:7.3><span>Mama dānaṁ pakittento, </span></div><p><div class=verse-container id=tha-ap336:7.4><span>akā me anumodanaṁ. </span></div><p><div class=verse-container id=tha-ap336:8.1><span>‘Iminā ekadussena, </span></div><p><div class=verse-container id=tha-ap336:8.2><span>cetanāpaṇidhīhi ca; </span></div><p><div class=verse-container id=tha-ap336:8.3><span>Kappasatasahassāni, </span></div><p><div class=verse-container id=tha-ap336:8.4><span>vinipātaṁ na gacchati. </span></div><p><div class=verse-container id=tha-ap336:9.1><span>Chattiṁsakkhattuṁ devindo, </span></div><p><div class=verse-container id=tha-ap336:9.2><span>devarajjaṁ karissati; </span></div><p><div class=verse-container id=tha-ap336:9.3><span>Tettiṁsakkhattuṁ rājā ca, </span></div><p><div class=verse-container id=tha-ap336:9.4><span>cakkavattī bhavissati; </span></div><p><div class=verse-container id=tha-ap336:9.5><span>Padesarajjaṁ vipulaṁ, </span></div><p><div class=verse-container id=tha-ap336:9.6><span>gaṇanāto asaṅkhiyaṁ. </span></div><p><div class=verse-container id=tha-ap336:10.1><span>Devaloke manusse vā, </span></div><p><div class=verse-container id=tha-ap336:10.2><span>saṁsaranto tuvaṁ bhave; </span></div><p><div class=verse-container id=tha-ap336:10.3><span>Rūpavā guṇasampanno, </span></div><p><div class=verse-container id=tha-ap336:10.4><span>anavakkantadehavā; </span></div><p><div class=verse-container id=tha-ap336:10.5><span>Akkhobhaṁ amitaṁ dussaṁ, </span></div><p><div class=verse-container id=tha-ap336:10.6><span>labhissati yadicchakaṁ’. </span></div><p><div class=verse-container id=tha-ap336:11.1><span>Idaṁ vatvāna sambuddho, </span></div><p><div class=verse-container id=tha-ap336:11.2><span>jalajuttamanāmako; </span></div><p><div class=verse-container id=tha-ap336:11.3><span>Nabhaṁ abbhuggamī dhīro, </span></div><p><div class=verse-container id=tha-ap336:11.4><span>haṁsarājāva ambare. </span></div><p><div class=verse-container id=tha-ap336:12.1><span>Yaṁ yaṁ yonupapajjāmi, </span></div><p><div class=verse-container id=tha-ap336:12.2><span>devattaṁ atha mānusaṁ; </span></div><p><div class=verse-container id=tha-ap336:12.3><span>Bhoge me ūnatā natthi, </span></div><p><div class=verse-container id=tha-ap336:12.4><span>ekadussassidaṁ phalaṁ. </span></div><p><div class=verse-container id=tha-ap336:13.1><span>Paduddhāre paduddhāre, </span></div><p><div class=verse-container id=tha-ap336:13.2><span>dussaṁ nibbattate mamaṁ; </span></div><p><div class=verse-container id=tha-ap336:13.3><span>Heṭṭhā dussamhi tiṭṭhāmi, </span></div><p><div class=verse-container id=tha-ap336:13.4><span>upari chadanaṁ mama. </span></div><p><div class=verse-container id=tha-ap336:14.1><span>Cakkavāḷamupādāya, </span></div><p><div class=verse-container id=tha-ap336:14.2><span>sakānanaṁ sapabbataṁ; </span></div><p><div class=verse-container id=tha-ap336:14.3><span>Icchamāno cahaṁ ajja, </span></div><p><div class=verse-container id=tha-ap336:14.4><span>dussehi chādayeyyahaṁ. </span></div><p><div class=verse-container id=tha-ap336:15.1><span>Teneva ekadussena, </span></div><p><div class=verse-container id=tha-ap336:15.2><span>saṁsaranto bhavābhave; </span></div><p><div class=verse-container id=tha-ap336:15.3><span>Suvaṇṇavaṇṇo hutvāna, </span></div><p><div class=verse-container id=tha-ap336:15.4><span>saṁsarāmi bhavābhave. </span></div><p><div class=verse-container id=tha-ap336:16.1><span>Vipākaṁ ekadussassa, </span></div><p><div class=verse-container id=tha-ap336:16.2><span>najjhagaṁ katthacikkhayaṁ; </span></div><p><div class=verse-container id=tha-ap336:16.3><span>Ayaṁ me antimā jāti, </span></div><p><div class=verse-container id=tha-ap336:16.4><span>vipaccati idhāpi me. </span></div><p><div class=verse-container id=tha-ap336:17.1><span>Satasahassito kappe, </span></div><p><div class=verse-container id=tha-ap336:17.2><span>yaṁ dussamadadiṁ tadā; </span></div><p><div class=verse-container id=tha-ap336:17.3><span>Duggatiṁ nābhijānāmi, </span></div><p><div class=verse-container id=tha-ap336:17.4><span>ekadussassidaṁ phalaṁ. </span></div><p><div class=verse-container id=tha-ap336:18.1><span>Kilesā jhāpitā mayhaṁ, </span></div><p><div class=verse-container id=tha-ap336:18.2><span>bhavā sabbe samūhatā; </span></div><p><div class=verse-container id=tha-ap336:18.3><span>Nāgova bandhanaṁ chetvā, </span></div><p><div class=verse-container id=tha-ap336:18.4><span>viharāmi anāsavo. </span></div><p><div class=verse-container id=tha-ap336:19.1><span>Paṭisambhidā catasso, </span></div><p><div class=verse-container id=tha-ap336:19.2><span>…pe… </span></div><p><div class=verse-container id=tha-ap336:19.3><span>kataṁ buddhassa sāsanaṁ”. </span></div><p><div class=verse-container id=tha-ap336:20.1><span>Itthaṁ sudaṁ āyasmā ekadussadāyako thero imā gāthāyo abhāsitthāti. </span></div><p><div class=verse-container id=tha-ap336:21.1><span>Ekadussadāyakattherassāpadānaṁ catutthaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0335.html>Previous</a><a href=/canon/en/pli/ms/sutta/kn/tha-ap/tha-ap0337.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>