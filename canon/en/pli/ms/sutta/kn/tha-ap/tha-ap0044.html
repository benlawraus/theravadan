<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0043.html>Previous</a><a href=/canon/en/pli/ms/sutta/kn/tha-ap/tha-ap0045.html>Next</a></div><p id=tha-ap44:0.1><span class=root>Therāpadāna </span><br><p id=tha-ap44:0.2><span class=root>Upālivagga </span><br><p id=tha-ap44:0.3><span class="root big-bold">2 Soṇakoḷivisattheraapadāna </span><br><p id=tha-ap44:1.1><span class=root>“Anomadassissa munino, </span><br><p id=tha-ap44:1.2><span class=root>lokajeṭṭhassa tādino; </span><br><p id=tha-ap44:1.3><span class=root>Sudhāya lepanaṁ katvā, </span><br><p id=tha-ap44:1.4><span class=root>caṅkamaṁ kārayiṁ ahaṁ. </span><br><p id=tha-ap44:2.1><span class=root>Nānāvaṇṇehi pupphehi, </span><br><p id=tha-ap44:2.2><span class=root>caṅkamaṁ santhariṁ ahaṁ; </span><br><p id=tha-ap44:2.3><span class=root>Ākāse vitānaṁ katvā, </span><br><p id=tha-ap44:2.4><span class=root>bhojayiṁ buddhamuttamaṁ. </span><br><p id=tha-ap44:3.1><span class=root>Añjaliṁ paggahetvāna, </span><br><p id=tha-ap44:3.2><span class=root>abhivādetvāna subbataṁ; </span><br><p id=tha-ap44:3.3><span class=root>Dīghasālaṁ bhagavato, </span><br><p id=tha-ap44:3.4><span class=root>niyyādesimahaṁ tadā. </span><br><p id=tha-ap44:4.1><span class=root>Mama saṅkappamaññāya, </span><br><p id=tha-ap44:4.2><span class=root>satthā loke anuttaro; </span><br><p id=tha-ap44:4.3><span class=root>Paṭiggahesi bhagavā, </span><br><p id=tha-ap44:4.4><span class=root>anukampāya cakkhumā. </span><br><p id=tha-ap44:5.1><span class=root>Paṭiggahetvāna sambuddho, </span><br><p id=tha-ap44:5.2><span class=root>dakkhiṇeyyo sadevake; </span><br><p id=tha-ap44:5.3><span class=root>Bhikkhusaṅghe nisīditvā, </span><br><p id=tha-ap44:5.4><span class=root>imā gāthā abhāsatha. </span><br><p id=tha-ap44:6.1><span class=root>‘Yo so haṭṭhena cittena, </span><br><p id=tha-ap44:6.2><span class=root>dīghasālaṁ adāsi me; </span><br><p id=tha-ap44:6.3><span class=root>Tamahaṁ kittayissāmi, </span><br><p id=tha-ap44:6.4><span class=root>suṇātha mama bhāsato. </span><br><p id=tha-ap44:7.1><span class=root>Imassa maccukālamhi, </span><br><p id=tha-ap44:7.2><span class=root>puññakammasamaṅgino; </span><br><p id=tha-ap44:7.3><span class=root>Sahassayuttassaratho, </span><br><p id=tha-ap44:7.4><span class=root>upaṭṭhissati tāvade. </span><br><p id=tha-ap44:8.1><span class=root>Tena yānenayaṁ poso, </span><br><p id=tha-ap44:8.2><span class=root>devalokaṁ gamissati; </span><br><p id=tha-ap44:8.3><span class=root>Anumodissare devā, </span><br><p id=tha-ap44:8.4><span class=root>sampatte kusalabbhave. </span><br><p id=tha-ap44:9.1><span class=root>Mahārahaṁ byamhaṁ seṭṭhaṁ, </span><br><p id=tha-ap44:9.2><span class=root>ratanamattikalepanaṁ; </span><br><p id=tha-ap44:9.3><span class=root>Kūṭāgāravarūpetaṁ, </span><br><p id=tha-ap44:9.4><span class=root>byamhaṁ ajjhāvasissati. </span><br><p id=tha-ap44:10.1><span class=root>Tiṁsakappasahassāni, </span><br><p id=tha-ap44:10.2><span class=root>devaloke ramissati; </span><br><p id=tha-ap44:10.3><span class=root>Pañcavīsati kappāni, </span><br><p id=tha-ap44:10.4><span class=root>devarājā bhavissati. </span><br><p id=tha-ap44:11.1><span class=root>Sattasattatikkhattuñca, </span><br><p id=tha-ap44:11.2><span class=root>cakkavattī bhavissati; </span><br><p id=tha-ap44:11.3><span class=root>Yasodharasanāmā te, </span><br><p id=tha-ap44:11.4><span class=root>sabbepi ekanāmakā. </span><br><p id=tha-ap44:12.1><span class=root>Dve sampattī anubhotvā, </span><br><p id=tha-ap44:12.2><span class=root>Vaḍḍhetvā puññasañcayaṁ; </span><br><p id=tha-ap44:12.3><span class=root>Aṭṭhavīsatikappamhi, </span><br><p id=tha-ap44:12.4><span class=root>Cakkavattī bhavissati. </span><br><p id=tha-ap44:13.1><span class=root>Tatrāpi byamhaṁ pavaraṁ, </span><br><p id=tha-ap44:13.2><span class=root>vissakammena māpitaṁ; </span><br><p id=tha-ap44:13.3><span class=root>Dasasaddāvivittaṁ taṁ, </span><br><p id=tha-ap44:13.4><span class=root>puramajjhāvasissati. </span><br><p id=tha-ap44:14.1><span class=root>Aparimeyye ito kappe, </span><br><p id=tha-ap44:14.2><span class=root>bhūmipālo mahiddhiko; </span><br><p id=tha-ap44:14.3><span class=root>Okkāko nāma nāmena, </span><br><p id=tha-ap44:14.4><span class=root>rājā raṭṭhe bhavissati. </span><br><p id=tha-ap44:15.1><span class=root>Soḷasitthisahassānaṁ, </span><br><p id=tha-ap44:15.2><span class=root>sabbāsaṁ pavarā ca sā; </span><br><p id=tha-ap44:15.3><span class=root>Abhijātā khattiyānī, </span><br><p id=tha-ap44:15.4><span class=root>nava putte janessati. </span><br><p id=tha-ap44:16.1><span class=root>Nava putte janetvāna, </span><br><p id=tha-ap44:16.2><span class=root>khattiyānī marissati; </span><br><p id=tha-ap44:16.3><span class=root>Taruṇī ca piyā kaññā, </span><br><p id=tha-ap44:16.4><span class=root>mahesittaṁ karissati. </span><br><p id=tha-ap44:17.1><span class=root>Okkākaṁ tosayitvāna, </span><br><p id=tha-ap44:17.2><span class=root>varaṁ kaññā labhissati; </span><br><p id=tha-ap44:17.3><span class=root>Varaṁ laddhāna sā kaññā, </span><br><p id=tha-ap44:17.4><span class=root>putte pabbājayissati. </span><br><p id=tha-ap44:18.1><span class=root>Pabbājitā ca te sabbe, </span><br><p id=tha-ap44:18.2><span class=root>gamissanti naguttamaṁ; </span><br><p id=tha-ap44:18.3><span class=root>Jātibhedabhayā sabbe, </span><br><p id=tha-ap44:18.4><span class=root>bhaginīhi vasissare. </span><br><p id=tha-ap44:19.1><span class=root>Ekā ca kaññā byādhīhi, </span><br><p id=tha-ap44:19.2><span class=root>bhavissati parikkhatā; </span><br><p id=tha-ap44:19.3><span class=root>Mā no jāti pabhijjīti, </span><br><p id=tha-ap44:19.4><span class=root>nikhaṇissanti khattiyā. </span><br><p id=tha-ap44:20.1><span class=root>Khattiyo nīharitvāna, </span><br><p id=tha-ap44:20.2><span class=root>tāya saddhiṁ vasissati; </span><br><p id=tha-ap44:20.3><span class=root>Bhavissati tadā bhedo, </span><br><p id=tha-ap44:20.4><span class=root>okkākakulasambhavo. </span><br><p id=tha-ap44:21.1><span class=root>Tesaṁ pajā bhavissanti, </span><br><p id=tha-ap44:21.2><span class=root>koḷiyā nāma jātiyā; </span><br><p id=tha-ap44:21.3><span class=root>Tattha mānusakaṁ bhogaṁ, </span><br><p id=tha-ap44:21.4><span class=root>anubhossatinappakaṁ. </span><br><p id=tha-ap44:22.1><span class=root>Tamhā kāyā cavitvāna, </span><br><p id=tha-ap44:22.2><span class=root>devalokaṁ gamissati; </span><br><p id=tha-ap44:22.3><span class=root>Tatrāpi pavaraṁ byamhaṁ, </span><br><p id=tha-ap44:22.4><span class=root>labhissati manoramaṁ. </span><br><p id=tha-ap44:23.1><span class=root>Devalokā cavitvāna, </span><br><p id=tha-ap44:23.2><span class=root>sukkamūlena codito; </span><br><p id=tha-ap44:23.3><span class=root>Āgantvāna manussattaṁ, </span><br><p id=tha-ap44:23.4><span class=root>soṇo nāma bhavissati. </span><br><p id=tha-ap44:24.1><span class=root>Āraddhavīriyo pahitatto, </span><br><p id=tha-ap44:24.2><span class=root>Padahaṁ satthu sāsane; </span><br><p id=tha-ap44:24.3><span class=root>Sabbāsave pariññāya, </span><br><p id=tha-ap44:24.4><span class=root>Nibbāyissatināsavo. </span><br><p id=tha-ap44:25.1><span class=root>Anantadassī bhagavā, </span><br><p id=tha-ap44:25.2><span class=root>gotamo sakyapuṅgavo; </span><br><p id=tha-ap44:25.3><span class=root>Visesaññū mahāvīro, </span><br><p id=tha-ap44:25.4><span class=root>aggaṭṭhāne ṭhapessati’. </span><br><p id=tha-ap44:26.1><span class=root>Vuṭṭhamhi deve caturaṅgulamhi, </span><br><p id=tha-ap44:26.2><span class=root>Tiṇe anileritaaṅgaṇamhi; </span><br><p id=tha-ap44:26.3><span class=root>Ṭhatvāna yogassa payuttatādino, </span><br><p id=tha-ap44:26.4><span class=root>Tatottariṁ pāramatā na vijjati. </span><br><p id=tha-ap44:27.1><span class=root>Uttame damathe danto, </span><br><p id=tha-ap44:27.2><span class=root>cittaṁ me supaṇīhitaṁ; </span><br><p id=tha-ap44:27.3><span class=root>Bhāro me ohito sabbo, </span><br><p id=tha-ap44:27.4><span class=root>nibbutomhi anāsavo. </span><br><p id=tha-ap44:28.1><span class=root>Aṅgīraso mahānāgo, </span><br><p id=tha-ap44:28.2><span class=root>abhijātova kesarī; </span><br><p id=tha-ap44:28.3><span class=root>Bhikkhusaṅghe nisīditvā, </span><br><p id=tha-ap44:28.4><span class=root>etadagge ṭhapesi maṁ. </span><br><p id=tha-ap44:29.1><span class=root>Paṭisambhidā catasso, </span><br><p id=tha-ap44:29.2><span class=root>…pe… </span><br><p id=tha-ap44:29.3><span class=root>kataṁ buddhassa sāsanaṁ”. </span><br><p id=tha-ap44:30.1><span class=root>Itthaṁ sudaṁ āyasmā soṇo koḷiviso thero imā gāthāyo abhāsitthāti. </span><br><p id=tha-ap44:31.1><span class=root>Soṇakoḷivisattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>