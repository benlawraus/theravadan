<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0014.html>Previous</a><a href=/canon/en/pli/ms/sutta/kn/tha-ap/tha-ap0016.html>Next</a></div><p id=tha-ap15:0.1><span class=root>Therāpadāna </span><br><p id=tha-ap15:0.2><span class=root>Sīhāsaniyavagga </span><br><p id=tha-ap15:0.3><span class="root big-bold">Nandattheraapadāna </span><br><p id=tha-ap15:1.1><span class=root>“Padumuttarassa bhagavato, </span><br><p id=tha-ap15:1.2><span class=root>Lokajeṭṭhassa tādino; </span><br><p id=tha-ap15:1.3><span class=root>Vatthaṁ khomaṁ mayā dinnaṁ, </span><br><p id=tha-ap15:1.4><span class=root>Sayambhussa mahesino. </span><br><p id=tha-ap15:2.1><span class=root>Taṁ me buddho viyākāsi, </span><br><p id=tha-ap15:2.2><span class=root>jalajuttaranāmako; </span><br><p id=tha-ap15:2.3><span class=root>‘Iminā vatthadānena, </span><br><p id=tha-ap15:2.4><span class=root>hemavaṇṇo bhavissasi. </span><br><p id=tha-ap15:3.1><span class=root>Dve sampattī anubhotvā, </span><br><p id=tha-ap15:3.2><span class=root>kusalamūlehi codito; </span><br><p id=tha-ap15:3.3><span class=root>Gotamassa bhagavato, </span><br><p id=tha-ap15:3.4><span class=root>kaniṭṭho tvaṁ bhavissasi. </span><br><p id=tha-ap15:4.1><span class=root>Rāgaratto sukhasīlo, </span><br><p id=tha-ap15:4.2><span class=root>kāmesu gedhamāyuto; </span><br><p id=tha-ap15:4.3><span class=root>Buddhena codito santo, </span><br><p id=tha-ap15:4.4><span class=root>tadā tvaṁ pabbajissasi. </span><br><p id=tha-ap15:5.1><span class=root>Pabbajitvāna tvaṁ tattha, </span><br><p id=tha-ap15:5.2><span class=root>kusalamūlena codito; </span><br><p id=tha-ap15:5.3><span class=root>Sabbāsave pariññāya, </span><br><p id=tha-ap15:5.4><span class=root>nibbāyissasināsavo’. </span><br><p id=tha-ap15:6.1><span class=root>Satta kappasahassamhi, </span><br><p id=tha-ap15:6.2><span class=root>caturo ceḷanāmakā; </span><br><p id=tha-ap15:6.3><span class=root>Saṭṭhi kappasahassamhi, </span><br><p id=tha-ap15:6.4><span class=root>upacelā catujjanā. </span><br><p id=tha-ap15:7.1><span class=root>Pañca kappasahassamhi, </span><br><p id=tha-ap15:7.2><span class=root>ceḷāva caturo janā; </span><br><p id=tha-ap15:7.3><span class=root>Sattaratanasampannā, </span><br><p id=tha-ap15:7.4><span class=root>catudīpamhi issarā. </span><br><p id=tha-ap15:8.1><span class=root>Paṭisambhidā catasso, </span><br><p id=tha-ap15:8.2><span class=root>vimokkhāpi ca aṭṭhime; </span><br><p id=tha-ap15:8.3><span class=root>Chaḷabhiññā sacchikatā, </span><br><p id=tha-ap15:8.4><span class=root>kataṁ buddhassa sāsanaṁ”. </span><br><p id=tha-ap15:9.1><span class=root>Itthaṁ sudaṁ āyasmā nando thero imā gāthāyo abhāsitthāti. </span><br><p id=tha-ap15:10.1><span class=root>Nandattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>