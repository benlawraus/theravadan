<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0539.html>Previous</a><a href=/canon/en/pli/ms/sutta/kn/tha-ap/tha-ap0541.html>Next</a></div><p><div class=verse-container id=tha-ap540:0.1><span>Therāpadāna </span></div><p><div class=verse-container id=tha-ap540:0.2><span>Kaccāyanavagga </span></div><p><div class=verse-container id=tha-ap540:0.3><span class=big-bold>8 Uruveḷakassapattheraapadāna </span></div><p><div class=verse-container id=tha-ap540:1.1><span>“Padumuttaro nāma jino, </span></div><p><div class=verse-container id=tha-ap540:1.2><span>sabbalokavidū muni; </span></div><p><div class=verse-container id=tha-ap540:1.3><span>Ito satasahassamhi, </span></div><p><div class=verse-container id=tha-ap540:1.4><span>kappe uppajji cakkhumā. </span></div><p><div class=verse-container id=tha-ap540:2.1><span>Ovādako viññāpako, </span></div><p><div class=verse-container id=tha-ap540:2.2><span>tārako sabbapāṇinaṁ; </span></div><p><div class=verse-container id=tha-ap540:2.3><span>Desanākusalo buddho, </span></div><p><div class=verse-container id=tha-ap540:2.4><span>tāresi janataṁ bahuṁ. </span></div><p><div class=verse-container id=tha-ap540:3.1><span>Anukampako kāruṇiko, </span></div><p><div class=verse-container id=tha-ap540:3.2><span>hitesī sabbapāṇinaṁ; </span></div><p><div class=verse-container id=tha-ap540:3.3><span>Sampatte titthiye sabbe, </span></div><p><div class=verse-container id=tha-ap540:3.4><span>pañcasīle patiṭṭhapi. </span></div><p><div class=verse-container id=tha-ap540:4.1><span>Evaṁ nirākulaṁ āsi, </span></div><p><div class=verse-container id=tha-ap540:4.2><span>suññataṁ titthiyehi ca; </span></div><p><div class=verse-container id=tha-ap540:4.3><span>Vicittaṁ arahantehi, </span></div><p><div class=verse-container id=tha-ap540:4.4><span>vasībhūtehi tādibhi. </span></div><p><div class=verse-container id=tha-ap540:5.1><span>Ratanānaṭṭhapaññāsaṁ, </span></div><p><div class=verse-container id=tha-ap540:5.2><span>uggato so mahāmuni; </span></div><p><div class=verse-container id=tha-ap540:5.3><span>Kañcanagghiyasaṅkāso, </span></div><p><div class=verse-container id=tha-ap540:5.4><span>bāttiṁsavaralakkhaṇo. </span></div><p><div class=verse-container id=tha-ap540:6.1><span>Vassasatasahassāni, </span></div><p><div class=verse-container id=tha-ap540:6.2><span>āyu vijjati tāvade; </span></div><p><div class=verse-container id=tha-ap540:6.3><span>Tāvatā tiṭṭhamāno so, </span></div><p><div class=verse-container id=tha-ap540:6.4><span>tāresi janataṁ bahuṁ. </span></div><p><div class=verse-container id=tha-ap540:7.1><span>Tadāhaṁ haṁsavatiyā, </span></div><p><div class=verse-container id=tha-ap540:7.2><span>brāhmaṇo sādhusammato; </span></div><p><div class=verse-container id=tha-ap540:7.3><span>Upecca lokapajjotaṁ, </span></div><p><div class=verse-container id=tha-ap540:7.4><span>assosiṁ dhammadesanaṁ. </span></div><p><div class=verse-container id=tha-ap540:8.1><span>Tadā mahāparisatiṁ, </span></div><p><div class=verse-container id=tha-ap540:8.2><span>mahāparisasāvakaṁ; </span></div><p><div class=verse-container id=tha-ap540:8.3><span>Ṭhapentaṁ etadaggamhi, </span></div><p><div class=verse-container id=tha-ap540:8.4><span>sutvāna mudito ahaṁ. </span></div><p><div class=verse-container id=tha-ap540:9.1><span>Mahatā parivārena, </span></div><p><div class=verse-container id=tha-ap540:9.2><span>nimantetvā mahājinaṁ; </span></div><p><div class=verse-container id=tha-ap540:9.3><span>Brāhmaṇānaṁ sahassena, </span></div><p><div class=verse-container id=tha-ap540:9.4><span>sahadānamadāsahaṁ. </span></div><p><div class=verse-container id=tha-ap540:10.1><span>Mahādānaṁ daditvāna, </span></div><p><div class=verse-container id=tha-ap540:10.2><span>abhivādiya nāyakaṁ; </span></div><p><div class=verse-container id=tha-ap540:10.3><span>Ekamantaṁ ṭhito haṭṭho, </span></div><p><div class=verse-container id=tha-ap540:10.4><span>idaṁ vacanamabraviṁ. </span></div><p><div class=verse-container id=tha-ap540:11.1><span>‘Tayi saddhāya me vīra, </span></div><p><div class=verse-container id=tha-ap540:11.2><span>adhikāraguṇena ca; </span></div><p><div class=verse-container id=tha-ap540:11.3><span>Parisā mahatī hotu, </span></div><p><div class=verse-container id=tha-ap540:11.4><span>nibbattassa tahiṁ tahiṁ’. </span></div><p><div class=verse-container id=tha-ap540:12.1><span>Tadā avoca parisaṁ, </span></div><p><div class=verse-container id=tha-ap540:12.2><span>gajagajjitasussaro; </span></div><p><div class=verse-container id=tha-ap540:12.3><span>Karavīkaruto satthā, </span></div><p><div class=verse-container id=tha-ap540:12.4><span>‘etaṁ passatha brāhmaṇaṁ. </span></div><p><div class=verse-container id=tha-ap540:13.1><span>Hemavaṇṇaṁ mahābāhuṁ, </span></div><p><div class=verse-container id=tha-ap540:13.2><span>kamalānanalocanaṁ; </span></div><p><div class=verse-container id=tha-ap540:13.3><span>Udaggatanujaṁ haṭṭhaṁ, </span></div><p><div class=verse-container id=tha-ap540:13.4><span>saddhavantaṁ guṇe mama. </span></div><p><div class=verse-container id=tha-ap540:14.1><span>Esa patthayate ṭhānaṁ, </span></div><p><div class=verse-container id=tha-ap540:14.2><span>sīhaghosassa bhikkhuno; </span></div><p><div class=verse-container id=tha-ap540:14.3><span>Anāgatamhi addhāne, </span></div><p><div class=verse-container id=tha-ap540:14.4><span>lacchase taṁ manorathaṁ. </span></div><p><div class=verse-container id=tha-ap540:15.1><span>Satasahassito kappe, </span></div><p><div class=verse-container id=tha-ap540:15.2><span>okkākakulasambhavo; </span></div><p><div class=verse-container id=tha-ap540:15.3><span>Gotamo nāma gottena, </span></div><p><div class=verse-container id=tha-ap540:15.4><span>satthā loke bhavissati. </span></div><p><div class=verse-container id=tha-ap540:16.1><span>Tassa dhammesu dāyādo, </span></div><p><div class=verse-container id=tha-ap540:16.2><span>oraso dhammanimmito; </span></div><p><div class=verse-container id=tha-ap540:16.3><span>Kassapo nāma gottena, </span></div><p><div class=verse-container id=tha-ap540:16.4><span>hessati satthu sāvako’. </span></div><p><div class=verse-container id=tha-ap540:17.1><span>Ito dvenavute kappe, </span></div><p><div class=verse-container id=tha-ap540:17.2><span>ahu satthā anuttaro; </span></div><p><div class=verse-container id=tha-ap540:17.3><span>Anūpamo asadiso, </span></div><p><div class=verse-container id=tha-ap540:17.4><span>phusso lokagganāyako. </span></div><p><div class=verse-container id=tha-ap540:18.1><span>So ca sabbaṁ tamaṁ hantvā, </span></div><p><div class=verse-container id=tha-ap540:18.2><span>vijaṭetvā mahājaṭaṁ; </span></div><p><div class=verse-container id=tha-ap540:18.3><span>Vassate amataṁ vuṭṭhiṁ, </span></div><p><div class=verse-container id=tha-ap540:18.4><span>tappayanto sadevakaṁ. </span></div><p><div class=verse-container id=tha-ap540:19.1><span>Tadā hi bārāṇasiyaṁ, </span></div><p><div class=verse-container id=tha-ap540:19.2><span>rājā paccā ahumhase; </span></div><p><div class=verse-container id=tha-ap540:19.3><span>Bhātaromha tayo sabbe, </span></div><p><div class=verse-container id=tha-ap540:19.4><span>saṁvisaṭṭhāva rājino. </span></div><p><div class=verse-container id=tha-ap540:20.1><span>Vīraṅgarūpā balino, </span></div><p><div class=verse-container id=tha-ap540:20.2><span>saṅgāme aparājitā; </span></div><p><div class=verse-container id=tha-ap540:20.3><span>Tadā kupitapaccanto, </span></div><p><div class=verse-container id=tha-ap540:20.4><span>amhe āha mahīpati. </span></div><p><div class=verse-container id=tha-ap540:21.1><span>‘Etha gantvāna paccantaṁ, </span></div><p><div class=verse-container id=tha-ap540:21.2><span>sodhetvā aṭṭavībalaṁ; </span></div><p><div class=verse-container id=tha-ap540:21.3><span>Khemaṁ vijiritaṁ katvā, </span></div><p><div class=verse-container id=tha-ap540:21.4><span>puna dethāti bhāsatha’. </span></div><p><div class=verse-container id=tha-ap540:22.1><span>Tato mayaṁ avocumha, </span></div><p><div class=verse-container id=tha-ap540:22.2><span>yadi deyyāsi nāyakaṁ; </span></div><p><div class=verse-container id=tha-ap540:22.3><span>Upaṭṭhānāya amhākaṁ, </span></div><p><div class=verse-container id=tha-ap540:22.4><span>sādhayissāma vo tato. </span></div><p><div class=verse-container id=tha-ap540:23.1><span>Tato mayaṁ laddhavarā, </span></div><p><div class=verse-container id=tha-ap540:23.2><span>bhūmipālena pesitā; </span></div><p><div class=verse-container id=tha-ap540:23.3><span>Nikkhittasatthaṁ paccantaṁ, </span></div><p><div class=verse-container id=tha-ap540:23.4><span>katvā punarupacca taṁ. </span></div><p><div class=verse-container id=tha-ap540:24.1><span>Yācitvā satthupaṭṭhānaṁ, </span></div><p><div class=verse-container id=tha-ap540:24.2><span>rājānaṁ lokanāyakaṁ; </span></div><p><div class=verse-container id=tha-ap540:24.3><span>Munivīraṁ labhitvāna, </span></div><p><div class=verse-container id=tha-ap540:24.4><span>yāvajīvaṁ yajimha taṁ. </span></div><p><div class=verse-container id=tha-ap540:25.1><span>Mahagghāni ca vatthāni, </span></div><p><div class=verse-container id=tha-ap540:25.2><span>paṇītāni rasāni ca; </span></div><p><div class=verse-container id=tha-ap540:25.3><span>Senāsanāni rammāni, </span></div><p><div class=verse-container id=tha-ap540:25.4><span>bhesajjāni hitāni ca. </span></div><p><div class=verse-container id=tha-ap540:26.1><span>Datvā sasaṅghamunino, </span></div><p><div class=verse-container id=tha-ap540:26.2><span>dhammenuppāditāni no; </span></div><p><div class=verse-container id=tha-ap540:26.3><span>Sīlavanto kāruṇikā, </span></div><p><div class=verse-container id=tha-ap540:26.4><span>bhāvanāyuttamānasā. </span></div><p><div class=verse-container id=tha-ap540:27.1><span>Saddhā paricaritvāna, </span></div><p><div class=verse-container id=tha-ap540:27.2><span>mettacittena nāyakaṁ; </span></div><p><div class=verse-container id=tha-ap540:27.3><span>Nibbute tamhi lokagge, </span></div><p><div class=verse-container id=tha-ap540:27.4><span>pūjaṁ katvā yathābalaṁ. </span></div><p><div class=verse-container id=tha-ap540:28.1><span>Tato cutā santusitaṁ, </span></div><p><div class=verse-container id=tha-ap540:28.2><span>gatā tattha mahāsukhaṁ; </span></div><p><div class=verse-container id=tha-ap540:28.3><span>Anubhūtā mayaṁ sabbe, </span></div><p><div class=verse-container id=tha-ap540:28.4><span>buddhapūjāyidaṁ phalaṁ. </span></div><p><div class=verse-container id=tha-ap540:29.1><span>Māyākāro yathā raṅge, </span></div><p><div class=verse-container id=tha-ap540:29.2><span>dassesi vikatiṁ bahuṁ; </span></div><p><div class=verse-container id=tha-ap540:29.3><span>Tathā bhave bhamantohaṁ, </span></div><p><div class=verse-container id=tha-ap540:29.4><span>videhādhipatī ahuṁ. </span></div><p><div class=verse-container id=tha-ap540:30.1><span>Guṇāceḷassa vākyena, </span></div><p><div class=verse-container id=tha-ap540:30.2><span>micchādiṭṭhigatāsayo; </span></div><p><div class=verse-container id=tha-ap540:30.3><span>Narakaṁ maggamārūḷho, </span></div><p><div class=verse-container id=tha-ap540:30.4><span>rucāya mama dhītuyā. </span></div><p><div class=verse-container id=tha-ap540:31.1><span>Ovādaṁ nādiyitvāna, </span></div><p><div class=verse-container id=tha-ap540:31.2><span>brahmunā nāradenahaṁ; </span></div><p><div class=verse-container id=tha-ap540:31.3><span>Bahudhā saṁsito santo, </span></div><p><div class=verse-container id=tha-ap540:31.4><span>diṭṭhiṁ hitvāna pāpikaṁ. </span></div><p><div class=verse-container id=tha-ap540:32.1><span>Pūrayitvā visesena, </span></div><p><div class=verse-container id=tha-ap540:32.2><span>dasa kammapathānihaṁ; </span></div><p><div class=verse-container id=tha-ap540:32.3><span>Hitvāna dehamagamiṁ, </span></div><p><div class=verse-container id=tha-ap540:32.4><span>saggaṁ sabhavanaṁ yathā. </span></div><p><div class=verse-container id=tha-ap540:33.1><span>Pacchime bhave sampatte, </span></div><p><div class=verse-container id=tha-ap540:33.2><span>brahmabandhu ahosahaṁ; </span></div><p><div class=verse-container id=tha-ap540:33.3><span>Bārāṇasiyaṁ phītāyaṁ, </span></div><p><div class=verse-container id=tha-ap540:33.4><span>jāto vippamahākule. </span></div><p><div class=verse-container id=tha-ap540:34.1><span>Maccubyādhijarā bhīto, </span></div><p><div class=verse-container id=tha-ap540:34.2><span>ogāhetvā mahāvanaṁ; </span></div><p><div class=verse-container id=tha-ap540:34.3><span>Nibbānaṁ padamesanto, </span></div><p><div class=verse-container id=tha-ap540:34.4><span>jaṭilesu paribbajiṁ. </span></div><p><div class=verse-container id=tha-ap540:35.1><span>Tadā dve bhātaro mayhaṁ, </span></div><p><div class=verse-container id=tha-ap540:35.2><span>pabbajiṁsu mayā saha; </span></div><p><div class=verse-container id=tha-ap540:35.3><span>Uruvelāyaṁ māpetvā, </span></div><p><div class=verse-container id=tha-ap540:35.4><span>assamaṁ nivasiṁ ahaṁ. </span></div><p><div class=verse-container id=tha-ap540:36.1><span>Kassapo nāma gottena, </span></div><p><div class=verse-container id=tha-ap540:36.2><span>uruveḷanivāsiko; </span></div><p><div class=verse-container id=tha-ap540:36.3><span>Tato me āsi paññatti, </span></div><p><div class=verse-container id=tha-ap540:36.4><span>uruveḷakassapo iti. </span></div><p><div class=verse-container id=tha-ap540:37.1><span>Nadīsakāse bhātā me, </span></div><p><div class=verse-container id=tha-ap540:37.2><span>nadīkassapasavhayo; </span></div><p><div class=verse-container id=tha-ap540:37.3><span>Āsī sakāsanāmena, </span></div><p><div class=verse-container id=tha-ap540:37.4><span>gayāyaṁ gayākassapo. </span></div><p><div class=verse-container id=tha-ap540:38.1><span>Dve satāni kaniṭṭhassa, </span></div><p><div class=verse-container id=tha-ap540:38.2><span>tīṇi majjhassa bhātuno; </span></div><p><div class=verse-container id=tha-ap540:38.3><span>Mama pañca satānūnā, </span></div><p><div class=verse-container id=tha-ap540:38.4><span>sissā sabbe mamānugā. </span></div><p><div class=verse-container id=tha-ap540:39.1><span>Tadā upecca maṁ buddho, </span></div><p><div class=verse-container id=tha-ap540:39.2><span>katvāna vividhāni me; </span></div><p><div class=verse-container id=tha-ap540:39.3><span>Pāṭihīrāni lokaggo, </span></div><p><div class=verse-container id=tha-ap540:39.4><span>vinesi narasārathi. </span></div><p><div class=verse-container id=tha-ap540:40.1><span>Sahassaparivārena, </span></div><p><div class=verse-container id=tha-ap540:40.2><span>ahosiṁ ehibhikkhuko; </span></div><p><div class=verse-container id=tha-ap540:40.3><span>Teheva saha sabbehi, </span></div><p><div class=verse-container id=tha-ap540:40.4><span>arahattamapāpuṇiṁ. </span></div><p><div class=verse-container id=tha-ap540:41.1><span>Te cevaññe ca bahavo, </span></div><p><div class=verse-container id=tha-ap540:41.2><span>sissā maṁ parivārayuṁ; </span></div><p><div class=verse-container id=tha-ap540:41.3><span>Sāsituñca samatthohaṁ, </span></div><p><div class=verse-container id=tha-ap540:41.4><span>tato maṁ isisattamo. </span></div><p><div class=verse-container id=tha-ap540:42.1><span>Mahāparisabhāvasmiṁ, </span></div><p><div class=verse-container id=tha-ap540:42.2><span>etadagge ṭhapesi maṁ; </span></div><p><div class=verse-container id=tha-ap540:42.3><span>Aho buddhe kataṁ kāraṁ, </span></div><p><div class=verse-container id=tha-ap540:42.4><span>saphalaṁ me ajāyatha. </span></div><p><div class=verse-container id=tha-ap540:43.1><span>Kilesā jhāpitā mayhaṁ, </span></div><p><div class=verse-container id=tha-ap540:43.2><span>…pe… </span></div><p><div class=verse-container id=tha-ap540:43.3><span>viharāmi anāsavo. </span></div><p><div class=verse-container id=tha-ap540:44.1><span>Svāgataṁ vata me āsi, </span></div><p><div class=verse-container id=tha-ap540:44.2><span>…pe… </span></div><p><div class=verse-container id=tha-ap540:44.3><span>kataṁ buddhassa sāsanaṁ. </span></div><p><div class=verse-container id=tha-ap540:45.1><span>Paṭisambhidā catasso, </span></div><p><div class=verse-container id=tha-ap540:45.2><span>…pe… </span></div><p><div class=verse-container id=tha-ap540:45.3><span>kataṁ buddhassa sāsanaṁ”. </span></div><p><div class=verse-container id=tha-ap540:46.1><span>Itthaṁ sudaṁ āyasmā uruveḷakassapo thero imā gāthāyo abhāsitthāti. </span></div><p><div class=verse-container id=tha-ap540:47.1><span>Uruveḷakassapattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0539.html>Previous</a><a href=/canon/en/pli/ms/sutta/kn/tha-ap/tha-ap0541.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>