<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0325.html>Previous</a><a href=/canon/en/pli/ms/sutta/kn/tha-ap/tha-ap0327.html>Next</a></div><p id=tha-ap326:0.1><span class=root>Therāpadāna </span><br><p id=tha-ap326:0.2><span class=root>Umāpupphiyavagga </span><br><p id=tha-ap326:0.3><span class="root big-bold">Yaññasāmikattheraapadāna </span><br><p id=tha-ap326:1.1><span class=root>“Jātiyā sattavassohaṁ, </span><br><p id=tha-ap326:1.2><span class=root>ahosiṁ mantapāragū; </span><br><p id=tha-ap326:1.3><span class=root>Kulavattaṁ adhāresiṁ, </span><br><p id=tha-ap326:1.4><span class=root>yañño ussāhito mayā. </span><br><p id=tha-ap326:2.1><span class=root>Cullāsītisahassāni, </span><br><p id=tha-ap326:2.2><span class=root>pasū haññanti me tadā; </span><br><p id=tha-ap326:2.3><span class=root>Sārathambhupanītāni, </span><br><p id=tha-ap326:2.4><span class=root>yaññatthāya upaṭṭhitā. </span><br><p id=tha-ap326:3.1><span class=root>Ukkāmukhapahaṭṭhova, </span><br><p id=tha-ap326:3.2><span class=root>khadiraṅgārasannibho; </span><br><p id=tha-ap326:3.3><span class=root>Udayantova sūriyo, </span><br><p id=tha-ap326:3.4><span class=root>puṇṇamāyeva candimā. </span><br><p id=tha-ap326:4.1><span class=root>Siddhattho sabbasiddhattho, </span><br><p id=tha-ap326:4.2><span class=root>tilokamahito hito; </span><br><p id=tha-ap326:4.3><span class=root>Upagantvāna sambuddho, </span><br><p id=tha-ap326:4.4><span class=root>idaṁ vacanamabravi. </span><br><p id=tha-ap326:5.1><span class=root>‘Ahiṁsā sabbapāṇīnaṁ, </span><br><p id=tha-ap326:5.2><span class=root>kumāra mama ruccati; </span><br><p id=tha-ap326:5.3><span class=root>Theyyā ca aticārā ca, </span><br><p id=tha-ap326:5.4><span class=root>majjapānā ca ārati. </span><br><p id=tha-ap326:6.1><span class=root>Rati ca samacariyāya, </span><br><p id=tha-ap326:6.2><span class=root>bāhusaccaṁ kataññutā; </span><br><p id=tha-ap326:6.3><span class=root>Diṭṭhe dhamme parattha ca, </span><br><p id=tha-ap326:6.4><span class=root>dhammā ete pasaṁsiyā. </span><br><p id=tha-ap326:7.1><span class=root>Ete dhamme bhāvayitvā, </span><br><p id=tha-ap326:7.2><span class=root>sabbasattahite rato; </span><br><p id=tha-ap326:7.3><span class=root>Buddhe cittaṁ pasādetvā, </span><br><p id=tha-ap326:7.4><span class=root>bhāvehi maggamuttamaṁ’. </span><br><p id=tha-ap326:8.1><span class=root>Idaṁ vatvāna sabbaññū, </span><br><p id=tha-ap326:8.2><span class=root>lokajeṭṭho narāsabho; </span><br><p id=tha-ap326:8.3><span class=root>Mamevaṁ anusāsitvā, </span><br><p id=tha-ap326:8.4><span class=root>vehāsaṁ uggato gato. </span><br><p id=tha-ap326:9.1><span class=root>Pubbe cittaṁ visodhetvā, </span><br><p id=tha-ap326:9.2><span class=root>pacchā cittaṁ pasādayiṁ; </span><br><p id=tha-ap326:9.3><span class=root>Tena cittappasādena, </span><br><p id=tha-ap326:9.4><span class=root>tusitaṁ upapajjahaṁ. </span><br><p id=tha-ap326:10.1><span class=root>Catunnavutito kappe, </span><br><p id=tha-ap326:10.2><span class=root>yadā cittaṁ pasādayiṁ; </span><br><p id=tha-ap326:10.3><span class=root>Duggatiṁ nābhijānāmi, </span><br><p id=tha-ap326:10.4><span class=root>buddhasaññāyidaṁ phalaṁ. </span><br><p id=tha-ap326:11.1><span class=root>Paṭisambhidā catasso, </span><br><p id=tha-ap326:11.2><span class=root>…pe… </span><br><p id=tha-ap326:11.3><span class=root>kataṁ buddhassa sāsanaṁ”. </span><br><p id=tha-ap326:12.1><span class=root>Itthaṁ sudaṁ āyasmā yaññasāmiko thero imā gāthāyo abhāsitthāti. </span><br><p id=tha-ap326:13.1><span class=root>Yaññasāmikattherassāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>