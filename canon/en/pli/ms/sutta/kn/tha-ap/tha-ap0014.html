<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0013.html>Previous</a><a href=/canon/en/pli/ms/sutta/kn/tha-ap/tha-ap0015.html>Next</a></div><p id=tha-ap14:0.1><span class=root>Therāpadāna </span><br><p id=tha-ap14:0.2><span class=root>Sīhāsaniyavagga </span><br><p id=tha-ap14:0.3><span class="root big-bold">Ekatthambhikattheraapadāna </span><br><p id=tha-ap14:1.1><span class=root>“Siddhatthassa bhagavato, </span><br><p id=tha-ap14:1.2><span class=root>mahāpūgagaṇo ahu; </span><br><p id=tha-ap14:1.3><span class=root>Saraṇaṁ gatā ca te buddhaṁ, </span><br><p id=tha-ap14:1.4><span class=root>saddahanti tathāgataṁ. </span><br><p id=tha-ap14:2.1><span class=root>Sabbe saṅgamma mantetvā, </span><br><p id=tha-ap14:2.2><span class=root>māḷaṁ kubbanti satthuno; </span><br><p id=tha-ap14:2.3><span class=root>Ekatthambhaṁ alabhantā, </span><br><p id=tha-ap14:2.4><span class=root>vicinanti brahāvane. </span><br><p id=tha-ap14:3.1><span class=root>Tehaṁ araññe disvāna, </span><br><p id=tha-ap14:3.2><span class=root>upagamma gaṇaṁ tadā; </span><br><p id=tha-ap14:3.3><span class=root>Añjaliṁ paggahetvāna, </span><br><p id=tha-ap14:3.4><span class=root>paripucchiṁ gaṇaṁ ahaṁ. </span><br><p id=tha-ap14:4.1><span class=root>Te me puṭṭhā viyākaṁsu, </span><br><p id=tha-ap14:4.2><span class=root>sīlavanto upāsakā; </span><br><p id=tha-ap14:4.3><span class=root>Māḷaṁ mayaṁ kattukāmā, </span><br><p id=tha-ap14:4.4><span class=root>ekatthambho na labbhati. </span><br><p id=tha-ap14:5.1><span class=root>Ekatthambhaṁ mamaṁ detha, </span><br><p id=tha-ap14:5.2><span class=root>ahaṁ dassāmi satthuno; </span><br><p id=tha-ap14:5.3><span class=root>Āharissāmahaṁ thambhaṁ, </span><br><p id=tha-ap14:5.4><span class=root>appossukkā bhavantu te. </span><br><p id=tha-ap14:6.1><span class=root>Te me thambhaṁ pavecchiṁsu, </span><br><p id=tha-ap14:6.2><span class=root>pasannā tuṭṭhamānasā; </span><br><p id=tha-ap14:6.3><span class=root>Tato paṭinivattitvā, </span><br><p id=tha-ap14:6.4><span class=root>agamaṁsu sakaṁ gharaṁ. </span><br><p id=tha-ap14:7.1><span class=root>Aciraṁ gate pūgagaṇe, </span><br><p id=tha-ap14:7.2><span class=root>thambhaṁ ahāsahaṁ tadā; </span><br><p id=tha-ap14:7.3><span class=root>Haṭṭho haṭṭhena cittena, </span><br><p id=tha-ap14:7.4><span class=root>paṭhamaṁ ussapesahaṁ. </span><br><p id=tha-ap14:8.1><span class=root>Tena cittappasādena, </span><br><p id=tha-ap14:8.2><span class=root>Vimānaṁ upapajjahaṁ; </span><br><p id=tha-ap14:8.3><span class=root>Ubbiddhaṁ bhavanaṁ mayhaṁ, </span><br><p id=tha-ap14:8.4><span class=root>Sattabhūmaṁ samuggataṁ. </span><br><p id=tha-ap14:9.1><span class=root>Vajjamānāsu bherīsu, </span><br><p id=tha-ap14:9.2><span class=root>paricāremahaṁ sadā; </span><br><p id=tha-ap14:9.3><span class=root>Pañcapaññāsakappamhi, </span><br><p id=tha-ap14:9.4><span class=root>rājā āsiṁ yasodharo. </span><br><p id=tha-ap14:10.1><span class=root>Tatthāpi bhavanaṁ mayhaṁ, </span><br><p id=tha-ap14:10.2><span class=root>sattabhūmaṁ samuggataṁ; </span><br><p id=tha-ap14:10.3><span class=root>Kūṭāgāravarūpetaṁ, </span><br><p id=tha-ap14:10.4><span class=root>ekatthambhaṁ manoramaṁ. </span><br><p id=tha-ap14:11.1><span class=root>Ekavīsatikappamhi, </span><br><p id=tha-ap14:11.2><span class=root>udeno nāma khattiyo; </span><br><p id=tha-ap14:11.3><span class=root>Tatrāpi bhavanaṁ mayhaṁ, </span><br><p id=tha-ap14:11.4><span class=root>sattabhūmaṁ samuggataṁ. </span><br><p id=tha-ap14:12.1><span class=root>Yaṁ yaṁ yonupapajjāmi, </span><br><p id=tha-ap14:12.2><span class=root>devattaṁ atha mānusaṁ; </span><br><p id=tha-ap14:12.3><span class=root>Anubhomi sukhaṁ sabbaṁ, </span><br><p id=tha-ap14:12.4><span class=root>ekatthambhassidaṁ phalaṁ. </span><br><p id=tha-ap14:13.1><span class=root>Catunnavutito kappe, </span><br><p id=tha-ap14:13.2><span class=root>yaṁ thambhamadadaṁ tadā; </span><br><p id=tha-ap14:13.3><span class=root>Duggatiṁ nābhijānāmi, </span><br><p id=tha-ap14:13.4><span class=root>ekatthambhassidaṁ phalaṁ. </span><br><p id=tha-ap14:14.1><span class=root>Paṭisambhidā catasso, </span><br><p id=tha-ap14:14.2><span class=root>vimokkhāpi ca aṭṭhime; </span><br><p id=tha-ap14:14.3><span class=root>Chaḷabhiññā sacchikatā, </span><br><p id=tha-ap14:14.4><span class=root>kataṁ buddhassa sāsanaṁ”. </span><br><p id=tha-ap14:15.1><span class=root>Itthaṁ sudaṁ āyasmā ekatthambhiko thero imā gāthāyo abhāsitthāti. </span><br><p id=tha-ap14:16.1><span class=root>Ekatthambhikattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>