<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0013.html>Previous</a><a href=/canon/en/pli/ms/sutta/kn/tha-ap/tha-ap0015.html>Next</a></div><p><div class=verse-container id=tha-ap14:0.1><span>Therāpadāna </span></div><p><div class=verse-container id=tha-ap14:0.2><span>Sīhāsaniyavagga </span></div><p><div class=verse-container id=tha-ap14:0.3><span class=big-bold>Ekatthambhikattheraapadāna </span></div><p><div class=verse-container id=tha-ap14:1.1><span>“Siddhatthassa bhagavato, </span></div><p><div class=verse-container id=tha-ap14:1.2><span>mahāpūgagaṇo ahu; </span></div><p><div class=verse-container id=tha-ap14:1.3><span>Saraṇaṁ gatā ca te buddhaṁ, </span></div><p><div class=verse-container id=tha-ap14:1.4><span>saddahanti tathāgataṁ. </span></div><p><div class=verse-container id=tha-ap14:2.1><span>Sabbe saṅgamma mantetvā, </span></div><p><div class=verse-container id=tha-ap14:2.2><span>māḷaṁ kubbanti satthuno; </span></div><p><div class=verse-container id=tha-ap14:2.3><span>Ekatthambhaṁ alabhantā, </span></div><p><div class=verse-container id=tha-ap14:2.4><span>vicinanti brahāvane. </span></div><p><div class=verse-container id=tha-ap14:3.1><span>Tehaṁ araññe disvāna, </span></div><p><div class=verse-container id=tha-ap14:3.2><span>upagamma gaṇaṁ tadā; </span></div><p><div class=verse-container id=tha-ap14:3.3><span>Añjaliṁ paggahetvāna, </span></div><p><div class=verse-container id=tha-ap14:3.4><span>paripucchiṁ gaṇaṁ ahaṁ. </span></div><p><div class=verse-container id=tha-ap14:4.1><span>Te me puṭṭhā viyākaṁsu, </span></div><p><div class=verse-container id=tha-ap14:4.2><span>sīlavanto upāsakā; </span></div><p><div class=verse-container id=tha-ap14:4.3><span>Māḷaṁ mayaṁ kattukāmā, </span></div><p><div class=verse-container id=tha-ap14:4.4><span>ekatthambho na labbhati. </span></div><p><div class=verse-container id=tha-ap14:5.1><span>Ekatthambhaṁ mamaṁ detha, </span></div><p><div class=verse-container id=tha-ap14:5.2><span>ahaṁ dassāmi satthuno; </span></div><p><div class=verse-container id=tha-ap14:5.3><span>Āharissāmahaṁ thambhaṁ, </span></div><p><div class=verse-container id=tha-ap14:5.4><span>appossukkā bhavantu te. </span></div><p><div class=verse-container id=tha-ap14:6.1><span>Te me thambhaṁ pavecchiṁsu, </span></div><p><div class=verse-container id=tha-ap14:6.2><span>pasannā tuṭṭhamānasā; </span></div><p><div class=verse-container id=tha-ap14:6.3><span>Tato paṭinivattitvā, </span></div><p><div class=verse-container id=tha-ap14:6.4><span>agamaṁsu sakaṁ gharaṁ. </span></div><p><div class=verse-container id=tha-ap14:7.1><span>Aciraṁ gate pūgagaṇe, </span></div><p><div class=verse-container id=tha-ap14:7.2><span>thambhaṁ ahāsahaṁ tadā; </span></div><p><div class=verse-container id=tha-ap14:7.3><span>Haṭṭho haṭṭhena cittena, </span></div><p><div class=verse-container id=tha-ap14:7.4><span>paṭhamaṁ ussapesahaṁ. </span></div><p><div class=verse-container id=tha-ap14:8.1><span>Tena cittappasādena, </span></div><p><div class=verse-container id=tha-ap14:8.2><span>Vimānaṁ upapajjahaṁ; </span></div><p><div class=verse-container id=tha-ap14:8.3><span>Ubbiddhaṁ bhavanaṁ mayhaṁ, </span></div><p><div class=verse-container id=tha-ap14:8.4><span>Sattabhūmaṁ samuggataṁ. </span></div><p><div class=verse-container id=tha-ap14:9.1><span>Vajjamānāsu bherīsu, </span></div><p><div class=verse-container id=tha-ap14:9.2><span>paricāremahaṁ sadā; </span></div><p><div class=verse-container id=tha-ap14:9.3><span>Pañcapaññāsakappamhi, </span></div><p><div class=verse-container id=tha-ap14:9.4><span>rājā āsiṁ yasodharo. </span></div><p><div class=verse-container id=tha-ap14:10.1><span>Tatthāpi bhavanaṁ mayhaṁ, </span></div><p><div class=verse-container id=tha-ap14:10.2><span>sattabhūmaṁ samuggataṁ; </span></div><p><div class=verse-container id=tha-ap14:10.3><span>Kūṭāgāravarūpetaṁ, </span></div><p><div class=verse-container id=tha-ap14:10.4><span>ekatthambhaṁ manoramaṁ. </span></div><p><div class=verse-container id=tha-ap14:11.1><span>Ekavīsatikappamhi, </span></div><p><div class=verse-container id=tha-ap14:11.2><span>udeno nāma khattiyo; </span></div><p><div class=verse-container id=tha-ap14:11.3><span>Tatrāpi bhavanaṁ mayhaṁ, </span></div><p><div class=verse-container id=tha-ap14:11.4><span>sattabhūmaṁ samuggataṁ. </span></div><p><div class=verse-container id=tha-ap14:12.1><span>Yaṁ yaṁ yonupapajjāmi, </span></div><p><div class=verse-container id=tha-ap14:12.2><span>devattaṁ atha mānusaṁ; </span></div><p><div class=verse-container id=tha-ap14:12.3><span>Anubhomi sukhaṁ sabbaṁ, </span></div><p><div class=verse-container id=tha-ap14:12.4><span>ekatthambhassidaṁ phalaṁ. </span></div><p><div class=verse-container id=tha-ap14:13.1><span>Catunnavutito kappe, </span></div><p><div class=verse-container id=tha-ap14:13.2><span>yaṁ thambhamadadaṁ tadā; </span></div><p><div class=verse-container id=tha-ap14:13.3><span>Duggatiṁ nābhijānāmi, </span></div><p><div class=verse-container id=tha-ap14:13.4><span>ekatthambhassidaṁ phalaṁ. </span></div><p><div class=verse-container id=tha-ap14:14.1><span>Paṭisambhidā catasso, </span></div><p><div class=verse-container id=tha-ap14:14.2><span>vimokkhāpi ca aṭṭhime; </span></div><p><div class=verse-container id=tha-ap14:14.3><span>Chaḷabhiññā sacchikatā, </span></div><p><div class=verse-container id=tha-ap14:14.4><span>kataṁ buddhassa sāsanaṁ”. </span></div><p><div class=verse-container id=tha-ap14:15.1><span>Itthaṁ sudaṁ āyasmā ekatthambhiko thero imā gāthāyo abhāsitthāti. </span></div><p><div class=verse-container id=tha-ap14:16.1><span>Ekatthambhikattherassāpadānaṁ dutiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0013.html>Previous</a><a href=/canon/en/pli/ms/sutta/kn/tha-ap/tha-ap0015.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>