<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0400.html>Previous</a><a href=/canon/en/pli/ms/sutta/kn/tha-ap/tha-ap0402.html>Next</a></div><p id=tha-ap401:0.1><span class=root>Therāpadāna </span><br><p id=tha-ap401:0.2><span class=root>Pilindavacchavagga </span><br><p id=tha-ap401:0.3><span class="root big-bold">Sabbadāyakattheraapadāna </span><br><p id=tha-ap401:1.1><span class=root>“Mahāsamuddaṁ ogayha, </span><br><p id=tha-ap401:1.2><span class=root>bhavanaṁ me sunimmitaṁ; </span><br><p id=tha-ap401:1.3><span class=root>Sunimmitā pokkharaṇī, </span><br><p id=tha-ap401:1.4><span class=root>cakkavākapakūjitā. </span><br><p id=tha-ap401:2.1><span class=root>Mandālakehi sañchannā, </span><br><p id=tha-ap401:2.2><span class=root>padumuppalakehi ca; </span><br><p id=tha-ap401:2.3><span class=root>Nadī ca sandate tattha, </span><br><p id=tha-ap401:2.4><span class=root>supatitthā manoramā. </span><br><p id=tha-ap401:3.1><span class=root>Macchakacchapasañchannā, </span><br><p id=tha-ap401:3.2><span class=root>nānādijasamotthatā; </span><br><p id=tha-ap401:3.3><span class=root>Mayūrakoñcābhirudā, </span><br><p id=tha-ap401:3.4><span class=root>kokilādīhi vagguhi. </span><br><p id=tha-ap401:4.1><span class=root>Pārevatā ravihaṁsā ca, </span><br><p id=tha-ap401:4.2><span class=root>cakkavākā nadīcarā; </span><br><p id=tha-ap401:4.3><span class=root>Dindibhā sāḷikā cettha, </span><br><p id=tha-ap401:4.4><span class=root>pampakā jīvajīvakā. </span><br><p id=tha-ap401:5.1><span class=root>Haṁsā koñcāpi naditā, </span><br><p id=tha-ap401:5.2><span class=root>kosiyā piṅgalā bahū; </span><br><p id=tha-ap401:5.3><span class=root>Sattaratanasampannā, </span><br><p id=tha-ap401:5.4><span class=root>maṇimuttikavālukā. </span><br><p id=tha-ap401:6.1><span class=root>Sabbasoṇṇamayā rukkhā, </span><br><p id=tha-ap401:6.2><span class=root>nānāgandhasameritā; </span><br><p id=tha-ap401:6.3><span class=root>Ujjotenti divārattiṁ, </span><br><p id=tha-ap401:6.4><span class=root>bhavanaṁ sabbakālikaṁ. </span><br><p id=tha-ap401:7.1><span class=root>Saṭṭhi tūriyasahassāni, </span><br><p id=tha-ap401:7.2><span class=root>sāyaṁ pāto pavajjare; </span><br><p id=tha-ap401:7.3><span class=root>Soḷasitthisahassāni, </span><br><p id=tha-ap401:7.4><span class=root>parivārenti maṁ sadā. </span><br><p id=tha-ap401:8.1><span class=root>Abhinikkhamma bhavanā, </span><br><p id=tha-ap401:8.2><span class=root>sumedhaṁ lokanāyakaṁ; </span><br><p id=tha-ap401:8.3><span class=root>Pasannacitto sumano, </span><br><p id=tha-ap401:8.4><span class=root>vandayiṁ taṁ mahāyasaṁ. </span><br><p id=tha-ap401:9.1><span class=root>Sambuddhaṁ abhivādetvā, </span><br><p id=tha-ap401:9.2><span class=root>sasaṅghaṁ taṁ nimantayiṁ; </span><br><p id=tha-ap401:9.3><span class=root>Adhivāsesi so dhīro, </span><br><p id=tha-ap401:9.4><span class=root>sumedho lokanāyako. </span><br><p id=tha-ap401:10.1><span class=root>Mama dhammakathaṁ katvā, </span><br><p id=tha-ap401:10.2><span class=root>uyyojesi mahāmuni; </span><br><p id=tha-ap401:10.3><span class=root>Sambuddhaṁ abhivādetvā, </span><br><p id=tha-ap401:10.4><span class=root>bhavanaṁ me upāgamiṁ. </span><br><p id=tha-ap401:11.1><span class=root>Āmantayiṁ parijanaṁ, </span><br><p id=tha-ap401:11.2><span class=root>‘sabbe sannipatātha vo; </span><br><p id=tha-ap401:11.3><span class=root>Pubbaṇhasamayaṁ buddho, </span><br><p id=tha-ap401:11.4><span class=root>bhavanaṁ āgamissati. </span><br><p id=tha-ap401:12.1><span class=root>Lābhā amhaṁ suladdhaṁ no, </span><br><p id=tha-ap401:12.2><span class=root>ye vasāma tavantike; </span><br><p id=tha-ap401:12.3><span class=root>Mayampi buddhaseṭṭhassa, </span><br><p id=tha-ap401:12.4><span class=root>pūjaṁ kassāma satthuno’. </span><br><p id=tha-ap401:13.1><span class=root>Annapānaṁ paṭṭhapetvā, </span><br><p id=tha-ap401:13.2><span class=root>kālaṁ ārocayiṁ ahaṁ; </span><br><p id=tha-ap401:13.3><span class=root>Vasīsatasahassehi, </span><br><p id=tha-ap401:13.4><span class=root>upesi lokanāyako. </span><br><p id=tha-ap401:14.1><span class=root>Pañcaṅgikehi tūriyehi, </span><br><p id=tha-ap401:14.2><span class=root>paccuggamanamakāsahaṁ; </span><br><p id=tha-ap401:14.3><span class=root>Sabbasoṇṇamaye pīṭhe, </span><br><p id=tha-ap401:14.4><span class=root>nisīdi purisuttamo. </span><br><p id=tha-ap401:15.1><span class=root>Uparicchadanaṁ āsi, </span><br><p id=tha-ap401:15.2><span class=root>sabbasoṇṇamayaṁ tadā; </span><br><p id=tha-ap401:15.3><span class=root>Bījaniyo pavāyanti, </span><br><p id=tha-ap401:15.4><span class=root>bhikkhusaṅghassa antare. </span><br><p id=tha-ap401:16.1><span class=root>Pahūtenannapānena, </span><br><p id=tha-ap401:16.2><span class=root>bhikkhusaṅghamatappayiṁ; </span><br><p id=tha-ap401:16.3><span class=root>Paccekadussayugaḷe, </span><br><p id=tha-ap401:16.4><span class=root>bhikkhusaṅghassadāsahaṁ. </span><br><p id=tha-ap401:17.1><span class=root>Yaṁ vadanti sumedhoti, </span><br><p id=tha-ap401:17.2><span class=root>lokāhutipaṭiggahaṁ; </span><br><p id=tha-ap401:17.3><span class=root>Bhikkhusaṅghe nisīditvā, </span><br><p id=tha-ap401:17.4><span class=root>imā gāthā abhāsatha. </span><br><p id=tha-ap401:18.1><span class=root>‘Yo me annena pānena, </span><br><p id=tha-ap401:18.2><span class=root>sabbe ime ca tappayiṁ; </span><br><p id=tha-ap401:18.3><span class=root>Tamahaṁ kittayissāmi, </span><br><p id=tha-ap401:18.4><span class=root>suṇātha mama bhāsato. </span><br><p id=tha-ap401:19.1><span class=root>Aṭṭhārase kappasate, </span><br><p id=tha-ap401:19.2><span class=root>devaloke ramissati; </span><br><p id=tha-ap401:19.3><span class=root>Sahassakkhattuṁ rājā ca, </span><br><p id=tha-ap401:19.4><span class=root>cakkavattī bhavissati. </span><br><p id=tha-ap401:20.1><span class=root>Upapajjati yaṁ yoniṁ, </span><br><p id=tha-ap401:20.2><span class=root>devattaṁ atha mānusaṁ; </span><br><p id=tha-ap401:20.3><span class=root>Sabbadā sabbasovaṇṇaṁ, </span><br><p id=tha-ap401:20.4><span class=root>chadanaṁ dhārayissati. </span><br><p id=tha-ap401:21.1><span class=root>Tiṁsakappasahassamhi, </span><br><p id=tha-ap401:21.2><span class=root>okkākakulasambhavo; </span><br><p id=tha-ap401:21.3><span class=root>Gotamo nāma gottena, </span><br><p id=tha-ap401:21.4><span class=root>satthā loke bhavissati. </span><br><p id=tha-ap401:22.1><span class=root>Tassa dhammesu dāyādo, </span><br><p id=tha-ap401:22.2><span class=root>oraso dhammanimmito; </span><br><p id=tha-ap401:22.3><span class=root>Sabbāsave pariññāya, </span><br><p id=tha-ap401:22.4><span class=root>nibbāyissatināsavo. </span><br><p id=tha-ap401:23.1><span class=root>Bhikkhusaṅghe nisīditvā, </span><br><p id=tha-ap401:23.2><span class=root>sīhanādaṁ nadissati; </span><br><p id=tha-ap401:23.3><span class=root>Citake chattaṁ dhārenti, </span><br><p id=tha-ap401:23.4><span class=root>heṭṭhā chattamhi ḍayhatha’. </span><br><p id=tha-ap401:24.1><span class=root>Sāmaññaṁ me anuppattaṁ, </span><br><p id=tha-ap401:24.2><span class=root>kilesā jhāpitā mayā; </span><br><p id=tha-ap401:24.3><span class=root>Maṇḍape rukkhamūle vā, </span><br><p id=tha-ap401:24.4><span class=root>santāpo me na vijjati. </span><br><p id=tha-ap401:25.1><span class=root>Tiṁsakappasahassamhi, </span><br><p id=tha-ap401:25.2><span class=root>yaṁ dānamadadiṁ tadā; </span><br><p id=tha-ap401:25.3><span class=root>Duggatiṁ nābhijānāmi, </span><br><p id=tha-ap401:25.4><span class=root>sabbadānassidaṁ phalaṁ. </span><br><p id=tha-ap401:26.1><span class=root>Kilesā jhāpitā mayhaṁ, </span><br><p id=tha-ap401:26.2><span class=root>…pe… </span><br><p id=tha-ap401:26.3><span class=root>viharāmi anāsavo. </span><br><p id=tha-ap401:27.1><span class=root>Svāgataṁ vata me āsi, </span><br><p id=tha-ap401:27.2><span class=root>…pe… </span><br><p id=tha-ap401:27.3><span class=root>kataṁ buddhassa sāsanaṁ. </span><br><p id=tha-ap401:28.1><span class=root>Paṭisambhidā catasso, </span><br><p id=tha-ap401:28.2><span class=root>…pe… </span><br><p id=tha-ap401:28.3><span class=root>kataṁ buddhassa sāsanaṁ”. </span><br><p id=tha-ap401:29.1><span class=root>Itthaṁ sudaṁ āyasmā sabbadāyako thero imā gāthāyo abhāsitthāti. </span><br><p id=tha-ap401:30.1><span class=root>Sabbadāyakattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>