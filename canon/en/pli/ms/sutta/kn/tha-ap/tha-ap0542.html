<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0541.html>Previous</a><a href=/canon/en/pli/ms/sutta/kn/tha-ap/tha-ap0543.html>Next</a></div><p id=tha-ap542:0.1><span class=root>Therāpadāna </span><br><p id=tha-ap542:0.2><span class=root>Kaccāyanavagga </span><br><p id=tha-ap542:0.3><span class="root big-bold">Mogharājattheraapadāna </span><br><p id=tha-ap542:1.1><span class=root>“Padumuttaro nāma jino, </span><br><p id=tha-ap542:1.2><span class=root>sabbalokavidū muni; </span><br><p id=tha-ap542:1.3><span class=root>Ito satasahassamhi, </span><br><p id=tha-ap542:1.4><span class=root>kappe uppajji cakkhumā. </span><br><p id=tha-ap542:2.1><span class=root>Ovādako viññāpako, </span><br><p id=tha-ap542:2.2><span class=root>tārako sabbapāṇinaṁ; </span><br><p id=tha-ap542:2.3><span class=root>Desanākusalo buddho, </span><br><p id=tha-ap542:2.4><span class=root>tāresi janataṁ bahuṁ. </span><br><p id=tha-ap542:3.1><span class=root>Anukampako kāruṇiko, </span><br><p id=tha-ap542:3.2><span class=root>hitesī sabbapāṇinaṁ; </span><br><p id=tha-ap542:3.3><span class=root>Sampatte titthiye sabbe, </span><br><p id=tha-ap542:3.4><span class=root>pañcasīle patiṭṭhapi. </span><br><p id=tha-ap542:4.1><span class=root>Evaṁ nirākulaṁ āsi, </span><br><p id=tha-ap542:4.2><span class=root>suññataṁ titthiyehi ca; </span><br><p id=tha-ap542:4.3><span class=root>Vicittaṁ arahantehi, </span><br><p id=tha-ap542:4.4><span class=root>vasībhūtehi tādibhi. </span><br><p id=tha-ap542:5.1><span class=root>Ratanānaṭṭhapaññāsaṁ, </span><br><p id=tha-ap542:5.2><span class=root>uggato so mahāmuni; </span><br><p id=tha-ap542:5.3><span class=root>Kañcanagghiyasaṅkāso, </span><br><p id=tha-ap542:5.4><span class=root>bāttiṁsavaralakkhaṇo. </span><br><p id=tha-ap542:6.1><span class=root>Vassasatasahassāni, </span><br><p id=tha-ap542:6.2><span class=root>āyu vijjati tāvade; </span><br><p id=tha-ap542:6.3><span class=root>Tāvatā tiṭṭhamāno so, </span><br><p id=tha-ap542:6.4><span class=root>tāresi janataṁ bahuṁ. </span><br><p id=tha-ap542:7.1><span class=root>Tadāhaṁ haṁsavatiyaṁ, </span><br><p id=tha-ap542:7.2><span class=root>kule aññatare ahuṁ; </span><br><p id=tha-ap542:7.3><span class=root>Parakammāyane yutto, </span><br><p id=tha-ap542:7.4><span class=root>natthi me kiñci sandhanaṁ. </span><br><p id=tha-ap542:8.1><span class=root>Paṭikkamanasālāyaṁ, </span><br><p id=tha-ap542:8.2><span class=root>vasanto katabhūmiyaṁ; </span><br><p id=tha-ap542:8.3><span class=root>Aggiṁ ujjālayiṁ tattha, </span><br><p id=tha-ap542:8.4><span class=root>daḷhaṁ kaṇhāsi sā mahī. </span><br><p id=tha-ap542:9.1><span class=root>Tadā parisatiṁ nātho, </span><br><p id=tha-ap542:9.2><span class=root>catusaccapakāsako; </span><br><p id=tha-ap542:9.3><span class=root>Sāvakaṁ sampakittesi, </span><br><p id=tha-ap542:9.4><span class=root>lūkhacīvaradhārakaṁ. </span><br><p id=tha-ap542:10.1><span class=root>Tassa tamhi guṇe tuṭṭho, </span><br><p id=tha-ap542:10.2><span class=root>paṇipacca tathāgataṁ; </span><br><p id=tha-ap542:10.3><span class=root>Lūkhacīvaradhāraggaṁ, </span><br><p id=tha-ap542:10.4><span class=root>patthayiṁ ṭhānamuttamaṁ. </span><br><p id=tha-ap542:11.1><span class=root>Tadā avoca bhagavā, </span><br><p id=tha-ap542:11.2><span class=root>sāvake padumuttaro; </span><br><p id=tha-ap542:11.3><span class=root>‘Passathetaṁ purisakaṁ, </span><br><p id=tha-ap542:11.4><span class=root>kucelaṁ tanudehakaṁ. </span><br><p id=tha-ap542:12.1><span class=root>Pītippasannavadanaṁ, </span><br><p id=tha-ap542:12.2><span class=root>saddhādhanasamanvitaṁ; </span><br><p id=tha-ap542:12.3><span class=root>Udaggatanujaṁ haṭṭhaṁ, </span><br><p id=tha-ap542:12.4><span class=root>acalaṁ sālapiṇḍitaṁ. </span><br><p id=tha-ap542:13.1><span class=root>Eso pattheti taṁ ṭhānaṁ, </span><br><p id=tha-ap542:13.2><span class=root>saccasenassa bhikkhuno; </span><br><p id=tha-ap542:13.3><span class=root>Lūkhacīvaradhārissa, </span><br><p id=tha-ap542:13.4><span class=root>tassa vaṇṇasitāsayo’. </span><br><p id=tha-ap542:14.1><span class=root>Taṁ sutvā mudito hutvā, </span><br><p id=tha-ap542:14.2><span class=root>nipacca sirasā jinaṁ; </span><br><p id=tha-ap542:14.3><span class=root>Yāvajīvaṁ subhaṁ kammaṁ, </span><br><p id=tha-ap542:14.4><span class=root>karitvā jinasāsane. </span><br><p id=tha-ap542:15.1><span class=root>Tena kammena sukatena, </span><br><p id=tha-ap542:15.2><span class=root>cetanāpaṇidhīhi ca; </span><br><p id=tha-ap542:15.3><span class=root>Jahitvā mānusaṁ dehaṁ, </span><br><p id=tha-ap542:15.4><span class=root>tāvatiṁsūpago ahaṁ. </span><br><p id=tha-ap542:16.1><span class=root>Paṭikkamanasālāyaṁ, </span><br><p id=tha-ap542:16.2><span class=root>bhūmidāhakakammunā; </span><br><p id=tha-ap542:16.3><span class=root>Samasahassaṁ niraye, </span><br><p id=tha-ap542:16.4><span class=root>adayhiṁ vedanāṭṭito. </span><br><p id=tha-ap542:17.1><span class=root>Tena kammāvasesena, </span><br><p id=tha-ap542:17.2><span class=root>pañca jātisatānihaṁ; </span><br><p id=tha-ap542:17.3><span class=root>Manusso kulajo hutvā, </span><br><p id=tha-ap542:17.4><span class=root>jātiyā lakkhaṇaṅkito. </span><br><p id=tha-ap542:18.1><span class=root>Pañca jātisatāneva, </span><br><p id=tha-ap542:18.2><span class=root>kuṭṭharogasamappito; </span><br><p id=tha-ap542:18.3><span class=root>Mahādukkhaṁ anubhaviṁ, </span><br><p id=tha-ap542:18.4><span class=root>tassa kammassa vāhasā. </span><br><p id=tha-ap542:19.1><span class=root>Imasmiṁ bhaddake kappe, </span><br><p id=tha-ap542:19.2><span class=root>upariṭṭhaṁ yasassinaṁ; </span><br><p id=tha-ap542:19.3><span class=root>Piṇḍapātena tappesiṁ, </span><br><p id=tha-ap542:19.4><span class=root>pasannamānaso ahaṁ. </span><br><p id=tha-ap542:20.1><span class=root>Tena kammavisesena, </span><br><p id=tha-ap542:20.2><span class=root>cetanāpaṇidhīhi ca; </span><br><p id=tha-ap542:20.3><span class=root>Jahitvā mānusaṁ dehaṁ, </span><br><p id=tha-ap542:20.4><span class=root>tāvatiṁsamagacchahaṁ. </span><br><p id=tha-ap542:21.1><span class=root>Pacchime bhave sampatte, </span><br><p id=tha-ap542:21.2><span class=root>ajāyiṁ khattiye kule; </span><br><p id=tha-ap542:21.3><span class=root>Pituno accayenāhaṁ, </span><br><p id=tha-ap542:21.4><span class=root>mahārajjasamappito. </span><br><p id=tha-ap542:22.1><span class=root>Kuṭṭharogādhibhūtohaṁ, </span><br><p id=tha-ap542:22.2><span class=root>na ratiṁ na sukhaṁ labhe; </span><br><p id=tha-ap542:22.3><span class=root>Moghaṁ rajjaṁ sukhaṁ yasmā, </span><br><p id=tha-ap542:22.4><span class=root>mogharājā tato ahaṁ. </span><br><p id=tha-ap542:23.1><span class=root>Kāyassa dosaṁ disvāna, </span><br><p id=tha-ap542:23.2><span class=root>pabbajiṁ anagāriyaṁ; </span><br><p id=tha-ap542:23.3><span class=root>Bāvarissa dijaggassa, </span><br><p id=tha-ap542:23.4><span class=root>sissattaṁ ajjhupāgamiṁ. </span><br><p id=tha-ap542:24.1><span class=root>Mahatā parivārena, </span><br><p id=tha-ap542:24.2><span class=root>upecca naranāyakaṁ; </span><br><p id=tha-ap542:24.3><span class=root>Apucchiṁ nipuṇaṁ pañhaṁ, </span><br><p id=tha-ap542:24.4><span class=root>taṁ vīraṁ vādisūdanaṁ. </span><br><p id=tha-ap542:25.1><span class=root>‘Ayaṁ loko paro loko, </span><br><p id=tha-ap542:25.2><span class=root>brahmaloko sadevako; </span><br><p id=tha-ap542:25.3><span class=root>Diṭṭhiṁ no nābhijānāmi, </span><br><p id=tha-ap542:25.4><span class=root>gotamassa yasassino. </span><br><p id=tha-ap542:26.1><span class=root>Evābhikkantadassāviṁ, </span><br><p id=tha-ap542:26.2><span class=root>atthi pañhena āgamaṁ; </span><br><p id=tha-ap542:26.3><span class=root>Kathaṁ lokaṁ avekkhantaṁ, </span><br><p id=tha-ap542:26.4><span class=root>maccurājā na passati’. </span><br><p id=tha-ap542:27.1><span class=root>‘Suññato lokaṁ avekkhassu, </span><br><p id=tha-ap542:27.2><span class=root>mogharāja sadā sato; </span><br><p id=tha-ap542:27.3><span class=root>Attānudiṭṭhiṁ uhacca, </span><br><p id=tha-ap542:27.4><span class=root>evaṁ maccutaro siyā. </span><br><p id=tha-ap542:28.1><span class=root>Evaṁ lokaṁ avekkhantaṁ, </span><br><p id=tha-ap542:28.2><span class=root>maccurājā na passati’; </span><br><p id=tha-ap542:28.3><span class=root>Iti maṁ abhaṇi buddho, </span><br><p id=tha-ap542:28.4><span class=root>sabbarogatikicchako. </span><br><p id=tha-ap542:29.1><span class=root>Saha gāthāvasānena, </span><br><p id=tha-ap542:29.2><span class=root>kesamassuvivajjito; </span><br><p id=tha-ap542:29.3><span class=root>Kāsāvavatthavasano, </span><br><p id=tha-ap542:29.4><span class=root>āsiṁ bhikkhu tathārahā. </span><br><p id=tha-ap542:30.1><span class=root>Saṅghikesu vihāresu, </span><br><p id=tha-ap542:30.2><span class=root>na vasiṁ rogapīḷito; </span><br><p id=tha-ap542:30.3><span class=root>Mā vihāro padussīti, </span><br><p id=tha-ap542:30.4><span class=root>vātarogehi pīḷito. </span><br><p id=tha-ap542:31.1><span class=root>Saṅkārakūṭā āhitvā, </span><br><p id=tha-ap542:31.2><span class=root>susānā rathikāhi ca; </span><br><p id=tha-ap542:31.3><span class=root>Tato saṅghāṭiṁ karitvā, </span><br><p id=tha-ap542:31.4><span class=root>dhārayiṁ lūkhacīvaraṁ. </span><br><p id=tha-ap542:32.1><span class=root>Mahābhisakko tasmiṁ me, </span><br><p id=tha-ap542:32.2><span class=root>guṇe tuṭṭho vināyako; </span><br><p id=tha-ap542:32.3><span class=root>Lūkhacīvaradhārīnaṁ, </span><br><p id=tha-ap542:32.4><span class=root>etadagge ṭhapesi maṁ. </span><br><p id=tha-ap542:33.1><span class=root>Puññapāpaparikkhīṇo, </span><br><p id=tha-ap542:33.2><span class=root>sabbarogavivajjito; </span><br><p id=tha-ap542:33.3><span class=root>Sikhīva anupādāno, </span><br><p id=tha-ap542:33.4><span class=root>nibbāyissamanāsavo. </span><br><p id=tha-ap542:34.1><span class=root>Kilesā jhāpitā mayhaṁ, </span><br><p id=tha-ap542:34.2><span class=root>…pe… </span><br><p id=tha-ap542:34.3><span class=root>viharāmi anāsavo. </span><br><p id=tha-ap542:35.1><span class=root>Svāgataṁ vata me āsi, </span><br><p id=tha-ap542:35.2><span class=root>…pe… </span><br><p id=tha-ap542:35.3><span class=root>kataṁ buddhassa sāsanaṁ. </span><br><p id=tha-ap542:36.1><span class=root>Paṭisambhidā catasso, </span><br><p id=tha-ap542:36.2><span class=root>…pe… </span><br><p id=tha-ap542:36.3><span class=root>kataṁ buddhassa sāsanaṁ”. </span><br><p id=tha-ap542:37.1><span class=root>Itthaṁ sudaṁ āyasmā mogharājā thero imā gāthāyo abhāsitthāti. </span><br><p id=tha-ap542:38.1><span class=root>Mogharājattherassāpadānaṁ dasamaṁ. </span><br><p id=tha-ap542:39.1><span class=root>Kaccāyanavaggo catupaññāsamo. </span><br><p id=tha-ap542:40.1><span class=root>Tassuddānaṁ </span><br><p id=tha-ap542:41.1><span class=root>Kaccāno vakkalī thero, </span><br><p id=tha-ap542:41.2><span class=root>mahākappinasavhayo; </span><br><p id=tha-ap542:41.3><span class=root>Dabbo kumāranāmo ca, </span><br><p id=tha-ap542:41.4><span class=root>bāhiyo koṭṭhiko vasī. </span><br><p id=tha-ap542:42.1><span class=root>Uruveḷakassapo rādho, </span><br><p id=tha-ap542:42.2><span class=root>mogharājā ca paṇḍito; </span><br><p id=tha-ap542:42.3><span class=root>Tīṇi gāthāsatānettha, </span><br><p id=tha-ap542:42.4><span class=root>bāsaṭṭhi ceva piṇḍitā. </span><br></main><footer class="container footer"><small><a href=/about>Contact info</a></small></footer>