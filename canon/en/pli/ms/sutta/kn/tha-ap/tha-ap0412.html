<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0411.html>Previous</a><a href=/canon/en/pli/ms/sutta/kn/tha-ap/tha-ap0413.html>Next</a></div><p id=tha-ap412:0.1><span class=root>Therāpadāna </span><br><p id=tha-ap412:0.2><span class=root>Metteyyavagga </span><br><p id=tha-ap412:0.3><span class="root big-bold">Udenattheraapadāna </span><br><p id=tha-ap412:1.1><span class=root>“Himavantassāvidūre, </span><br><p id=tha-ap412:1.2><span class=root>padumo nāma pabbato; </span><br><p id=tha-ap412:1.3><span class=root>Assamo sukato mayhaṁ, </span><br><p id=tha-ap412:1.4><span class=root>paṇṇasālā sumāpitā. </span><br><p id=tha-ap412:2.1><span class=root>Nadiyo sandare tattha, </span><br><p id=tha-ap412:2.2><span class=root>supatitthā manoramā; </span><br><p id=tha-ap412:2.3><span class=root>Acchodakā sītajalā, </span><br><p id=tha-ap412:2.4><span class=root>sandare nadiyo sadā. </span><br><p id=tha-ap412:3.1><span class=root>Pāṭhīnā pāvusā macchā, </span><br><p id=tha-ap412:3.2><span class=root>balajā muñjarohitā; </span><br><p id=tha-ap412:3.3><span class=root>Sobhentā nadiyo ete, </span><br><p id=tha-ap412:3.4><span class=root>vasanti nadiyā sadā. </span><br><p id=tha-ap412:4.1><span class=root>Ambajambūhi sañchannā, </span><br><p id=tha-ap412:4.2><span class=root>kareritilakā tathā; </span><br><p id=tha-ap412:4.3><span class=root>Uddālakā pāṭaliyo, </span><br><p id=tha-ap412:4.4><span class=root>sobhenti mama assamaṁ. </span><br><p id=tha-ap412:5.1><span class=root>Aṅkolakā bimbijālā, </span><br><p id=tha-ap412:5.2><span class=root>māyākārī ca pupphitā; </span><br><p id=tha-ap412:5.3><span class=root>Gandhena upavāyantā, </span><br><p id=tha-ap412:5.4><span class=root>sobhenti mama assamaṁ. </span><br><p id=tha-ap412:6.1><span class=root>Atimuttā sattalikā, </span><br><p id=tha-ap412:6.2><span class=root>nāgā sālā ca pupphitā; </span><br><p id=tha-ap412:6.3><span class=root>Dibbagandhaṁ sampavantā, </span><br><p id=tha-ap412:6.4><span class=root>sobhenti mama assamaṁ. </span><br><p id=tha-ap412:7.1><span class=root>Kosambā saḷalā nīpā, </span><br><p id=tha-ap412:7.2><span class=root>aṭṭhaṅgāpi ca pupphitā; </span><br><p id=tha-ap412:7.3><span class=root>Dibbagandhaṁ sampavantā, </span><br><p id=tha-ap412:7.4><span class=root>sobhenti mama assamaṁ. </span><br><p id=tha-ap412:8.1><span class=root>Harītakā āmalakā, </span><br><p id=tha-ap412:8.2><span class=root>ambajambuvibhītakā; </span><br><p id=tha-ap412:8.3><span class=root>Kolā bhallātakā billā, </span><br><p id=tha-ap412:8.4><span class=root>phalāni bahu assame. </span><br><p id=tha-ap412:9.1><span class=root>Kalambā kandalī tattha, </span><br><p id=tha-ap412:9.2><span class=root>pupphanti mama assame; </span><br><p id=tha-ap412:9.3><span class=root>Dibbagandhaṁ sampavantā, </span><br><p id=tha-ap412:9.4><span class=root>sobhenti mama assamaṁ. </span><br><p id=tha-ap412:10.1><span class=root>Asokapiṇḍivārī ca, </span><br><p id=tha-ap412:10.2><span class=root>nimbarukkhā ca pupphitā; </span><br><p id=tha-ap412:10.3><span class=root>Dibbagandhaṁ sampavantā, </span><br><p id=tha-ap412:10.4><span class=root>sobhenti mama assamaṁ. </span><br><p id=tha-ap412:11.1><span class=root>Punnāgā giripunnāgā, </span><br><p id=tha-ap412:11.2><span class=root>timirā tattha pupphitā; </span><br><p id=tha-ap412:11.3><span class=root>Dibbagandhaṁ sampavantā, </span><br><p id=tha-ap412:11.4><span class=root>sobhenti mama assamaṁ. </span><br><p id=tha-ap412:12.1><span class=root>Nigguṇḍī sirinigguṇḍī, </span><br><p id=tha-ap412:12.2><span class=root>camparukkhettha pupphitā; </span><br><p id=tha-ap412:12.3><span class=root>Dibbagandhaṁ sampavantā, </span><br><p id=tha-ap412:12.4><span class=root>sobhenti mama assamaṁ. </span><br><p id=tha-ap412:13.1><span class=root>Avidūre pokkharaṇī, </span><br><p id=tha-ap412:13.2><span class=root>cakkavākūpakūjitā; </span><br><p id=tha-ap412:13.3><span class=root>Mandālakehi sañchannā, </span><br><p id=tha-ap412:13.4><span class=root>padumuppalakehi ca. </span><br><p id=tha-ap412:14.1><span class=root>Acchodakā sītajalā, </span><br><p id=tha-ap412:14.2><span class=root>supatitthā manoramā; </span><br><p id=tha-ap412:14.3><span class=root>Acchā phalikasamānā, </span><br><p id=tha-ap412:14.4><span class=root>sobhenti mama assamaṁ. </span><br><p id=tha-ap412:15.1><span class=root>Padumā pupphare tattha, </span><br><p id=tha-ap412:15.2><span class=root>puṇḍarīkā ca uppalā; </span><br><p id=tha-ap412:15.3><span class=root>Mandālakehi sañchannā, </span><br><p id=tha-ap412:15.4><span class=root>sobhenti mama assamaṁ. </span><br><p id=tha-ap412:16.1><span class=root>Pāṭhīnā pāvusā macchā, </span><br><p id=tha-ap412:16.2><span class=root>balajā muñjarohitā; </span><br><p id=tha-ap412:16.3><span class=root>Vicarantāva te tattha, </span><br><p id=tha-ap412:16.4><span class=root>sobhenti mama assamaṁ. </span><br><p id=tha-ap412:17.1><span class=root>Kumbhīlā susumārā ca, </span><br><p id=tha-ap412:17.2><span class=root>kacchapā ca gahā bahū; </span><br><p id=tha-ap412:17.3><span class=root>Ogahā ajagarā ca, </span><br><p id=tha-ap412:17.4><span class=root>sobhenti mama assamaṁ. </span><br><p id=tha-ap412:18.1><span class=root>Pārevatā ravihaṁsā, </span><br><p id=tha-ap412:18.2><span class=root>cakkavākā nadīcarā; </span><br><p id=tha-ap412:18.3><span class=root>Dindibhā sāḷikā cettha, </span><br><p id=tha-ap412:18.4><span class=root>sobhenti mama assamaṁ. </span><br><p id=tha-ap412:19.1><span class=root>Nayitā ambagandhī ca, </span><br><p id=tha-ap412:19.2><span class=root>ketakā tattha pupphitā; </span><br><p id=tha-ap412:19.3><span class=root>Dibbagandhaṁ sampavantā, </span><br><p id=tha-ap412:19.4><span class=root>sobhenti mama assamaṁ. </span><br><p id=tha-ap412:20.1><span class=root>Sīhā byagghā ca dīpī ca, </span><br><p id=tha-ap412:20.2><span class=root>acchakokataracchakā; </span><br><p id=tha-ap412:20.3><span class=root>Anusañcarantā pavane, </span><br><p id=tha-ap412:20.4><span class=root>sobhenti mama assamaṁ. </span><br><p id=tha-ap412:21.1><span class=root>Jaṭābhārena bharitā, </span><br><p id=tha-ap412:21.2><span class=root>ajinuttaravāsanā; </span><br><p id=tha-ap412:21.3><span class=root>Anusañcarantā pavane, </span><br><p id=tha-ap412:21.4><span class=root>sobhenti mama assamaṁ. </span><br><p id=tha-ap412:22.1><span class=root>Ajinānidharā ete, </span><br><p id=tha-ap412:22.2><span class=root>nipakā santavuttino; </span><br><p id=tha-ap412:22.3><span class=root>Appāhārāva te sabbe, </span><br><p id=tha-ap412:22.4><span class=root>sobhenti mama assamaṁ. </span><br><p id=tha-ap412:23.1><span class=root>Khāribhāraṁ gahetvāna, </span><br><p id=tha-ap412:23.2><span class=root>ajjhogayha vanaṁ tadā; </span><br><p id=tha-ap412:23.3><span class=root>Mūlaphalāni bhuñjantā, </span><br><p id=tha-ap412:23.4><span class=root>vasanti assame tadā. </span><br><p id=tha-ap412:24.1><span class=root>Na te dāruṁ āharanti, </span><br><p id=tha-ap412:24.2><span class=root>udakaṁ pādadhovanaṁ; </span><br><p id=tha-ap412:24.3><span class=root>Sabbesaṁ ānubhāvena, </span><br><p id=tha-ap412:24.4><span class=root>sayamevāharīyati. </span><br><p id=tha-ap412:25.1><span class=root>Cullāsītisahassāni, </span><br><p id=tha-ap412:25.2><span class=root>isayettha samāgatā; </span><br><p id=tha-ap412:25.3><span class=root>Sabbeva jhāyino ete, </span><br><p id=tha-ap412:25.4><span class=root>uttamatthagavesakā. </span><br><p id=tha-ap412:26.1><span class=root>Tapassino brahmacārī, </span><br><p id=tha-ap412:26.2><span class=root>codentā appanāva te; </span><br><p id=tha-ap412:26.3><span class=root>Ambarāvacarā sabbe, </span><br><p id=tha-ap412:26.4><span class=root>vasanti assame tadā. </span><br><p id=tha-ap412:27.1><span class=root>Pañcāhaṁ sannipatanti, </span><br><p id=tha-ap412:27.2><span class=root>ekaggā santavuttino; </span><br><p id=tha-ap412:27.3><span class=root>Aññoññaṁ abhivādetvā, </span><br><p id=tha-ap412:27.4><span class=root>pakkamanti disāmukhā. </span><br><p id=tha-ap412:28.1><span class=root>Padumuttaro nāma jino, </span><br><p id=tha-ap412:28.2><span class=root>sabbadhammāna pāragū; </span><br><p id=tha-ap412:28.3><span class=root>Tamandhakāraṁ vidhamaṁ, </span><br><p id=tha-ap412:28.4><span class=root>uppajji tāvade jino. </span><br><p id=tha-ap412:29.1><span class=root>Mama assamasāmantā, </span><br><p id=tha-ap412:29.2><span class=root>yakkho āsi mahiddhiko; </span><br><p id=tha-ap412:29.3><span class=root>So me saṁsittha sambuddhaṁ, </span><br><p id=tha-ap412:29.4><span class=root>jalajuttamanāyakaṁ. </span><br><p id=tha-ap412:30.1><span class=root>‘Esa buddho samuppanno, </span><br><p id=tha-ap412:30.2><span class=root>Padumuttaro mahāmuni; </span><br><p id=tha-ap412:30.3><span class=root>Khippaṁ gantvāna sambuddhaṁ, </span><br><p id=tha-ap412:30.4><span class=root>Payirūpāsa mārisa’. </span><br><p id=tha-ap412:31.1><span class=root>Yakkhassa vacanaṁ sutvā, </span><br><p id=tha-ap412:31.2><span class=root>vippasannena cetasā; </span><br><p id=tha-ap412:31.3><span class=root>Assamaṁ saṁsāmetvāna, </span><br><p id=tha-ap412:31.4><span class=root>nikkhamiṁ vipinā tadā. </span><br><p id=tha-ap412:32.1><span class=root>Ceḷeva ḍayhamānamhi, </span><br><p id=tha-ap412:32.2><span class=root>nikkhamitvāna assamā; </span><br><p id=tha-ap412:32.3><span class=root>Ekarattiṁ nivāsetvā, </span><br><p id=tha-ap412:32.4><span class=root>upagacchiṁ vināyakaṁ. </span><br><p id=tha-ap412:33.1><span class=root>Padumuttaro lokavidū, </span><br><p id=tha-ap412:33.2><span class=root>āhutīnaṁ paṭiggaho; </span><br><p id=tha-ap412:33.3><span class=root>Catusaccaṁ pakāsento, </span><br><p id=tha-ap412:33.4><span class=root>desesi amataṁ padaṁ. </span><br><p id=tha-ap412:34.1><span class=root>Suphullaṁ padumaṁ gayha, </span><br><p id=tha-ap412:34.2><span class=root>upagantvā mahesino; </span><br><p id=tha-ap412:34.3><span class=root>Pasannacitto sumano, </span><br><p id=tha-ap412:34.4><span class=root>buddhassa abhiropayiṁ. </span><br><p id=tha-ap412:35.1><span class=root>Pūjayitvāna sambuddhaṁ, </span><br><p id=tha-ap412:35.2><span class=root>jalajuttamanāyakaṁ; </span><br><p id=tha-ap412:35.3><span class=root>Ekaṁsaṁ ajinaṁ katvā, </span><br><p id=tha-ap412:35.4><span class=root>santhaviṁ lokanāyakaṁ. </span><br><p id=tha-ap412:36.1><span class=root>‘Yena ñāṇena sambuddho, </span><br><p id=tha-ap412:36.2><span class=root>vasatīha anāsavo; </span><br><p id=tha-ap412:36.3><span class=root>Taṁ ñāṇaṁ kittayissāmi, </span><br><p id=tha-ap412:36.4><span class=root>suṇātha mama bhāsato. </span><br><p id=tha-ap412:37.1><span class=root>Saṁsārasotaṁ chinditvā, </span><br><p id=tha-ap412:37.2><span class=root>tāresi sabbapāṇinaṁ; </span><br><p id=tha-ap412:37.3><span class=root>Tava dhammaṁ suṇitvāna, </span><br><p id=tha-ap412:37.4><span class=root>taṇhāsotaṁ taranti te. </span><br><p id=tha-ap412:38.1><span class=root>Tuvaṁ satthā ca ketu ca, </span><br><p id=tha-ap412:38.2><span class=root>dhajo yūpo ca pāṇinaṁ; </span><br><p id=tha-ap412:38.3><span class=root>Parāyaṇo patiṭṭhā ca, </span><br><p id=tha-ap412:38.4><span class=root>dīpo ca dvipaduttama. </span><br><p id=tha-ap412:39.1><span class=root>Yāvatā gaṇino loke, </span><br><p id=tha-ap412:39.2><span class=root>satthavāhā pavuccare; </span><br><p id=tha-ap412:39.3><span class=root>Tuvaṁ aggosi sabbaññu, </span><br><p id=tha-ap412:39.4><span class=root>tava antogadhāva te. </span><br><p id=tha-ap412:40.1><span class=root>Tava ñāṇena sabbaññu, </span><br><p id=tha-ap412:40.2><span class=root>tāresi janataṁ bahuṁ; </span><br><p id=tha-ap412:40.3><span class=root>Tava dassanamāgamma, </span><br><p id=tha-ap412:40.4><span class=root>dukkhassantaṁ karissare. </span><br><p id=tha-ap412:41.1><span class=root>Ye kecime gandhajātā, </span><br><p id=tha-ap412:41.2><span class=root>loke vāyanti cakkhuma; </span><br><p id=tha-ap412:41.3><span class=root>Tava gandhasamo natthi, </span><br><p id=tha-ap412:41.4><span class=root>puññakkhette mahāmune. </span><br><p id=tha-ap412:42.1><span class=root>Tiracchānayoniṁ nirayaṁ, </span><br><p id=tha-ap412:42.2><span class=root>parimocesi cakkhuma; </span><br><p id=tha-ap412:42.3><span class=root>Asaṅkhataṁ padaṁ santaṁ, </span><br><p id=tha-ap412:42.4><span class=root>desesi tvaṁ mahāmune’. </span><br><p id=tha-ap412:43.1><span class=root>Padumuttaro lokavidū, </span><br><p id=tha-ap412:43.2><span class=root>āhutīnaṁ paṭiggaho; </span><br><p id=tha-ap412:43.3><span class=root>Bhikkhusaṅghe nisīditvā, </span><br><p id=tha-ap412:43.4><span class=root>imā gāthā abhāsatha. </span><br><p id=tha-ap412:44.1><span class=root>‘Yo me ñāṇaṁ apūjesi, </span><br><p id=tha-ap412:44.2><span class=root>pasanno sehi pāṇibhi; </span><br><p id=tha-ap412:44.3><span class=root>Tamahaṁ kittayissāmi, </span><br><p id=tha-ap412:44.4><span class=root>suṇātha mama bhāsato. </span><br><p id=tha-ap412:45.1><span class=root>Tiṁsakappasahassāni, </span><br><p id=tha-ap412:45.2><span class=root>devaloke ramissati; </span><br><p id=tha-ap412:45.3><span class=root>Sahassakkhattuṁ rājā ca, </span><br><p id=tha-ap412:45.4><span class=root>cakkavattī bhavissati’. </span><br><p id=tha-ap412:46.1><span class=root>Suladdhalābhaṁ laddhomhi, </span><br><p id=tha-ap412:46.2><span class=root>tosayitvāna subbataṁ; </span><br><p id=tha-ap412:46.3><span class=root>Sabbāsave pariññāya, </span><br><p id=tha-ap412:46.4><span class=root>viharāmi anāsavo. </span><br><p id=tha-ap412:47.1><span class=root>Kilesā jhāpitā mayhaṁ, </span><br><p id=tha-ap412:47.2><span class=root>…pe… </span><br><p id=tha-ap412:47.3><span class=root>viharāmi anāsavo. </span><br><p id=tha-ap412:48.1><span class=root>Svāgataṁ vata me āsi, </span><br><p id=tha-ap412:48.2><span class=root>…pe… </span><br><p id=tha-ap412:48.3><span class=root>kataṁ buddhassa sāsanaṁ. </span><br><p id=tha-ap412:49.1><span class=root>Paṭisambhidā catasso, </span><br><p id=tha-ap412:49.2><span class=root>…pe… </span><br><p id=tha-ap412:49.3><span class=root>kataṁ buddhassa sāsanaṁ”. </span><br><p id=tha-ap412:50.1><span class=root>Itthaṁ sudaṁ āyasmā udeno thero imā gāthāyo abhāsitthāti. </span><br><p id=tha-ap412:51.1><span class=root>Udenattherassāpadānaṁ dasamaṁ. </span><br><p id=tha-ap412:52.1><span class=root>Metteyyavaggo ekacattālīsamo. </span><br><p id=tha-ap412:53.1><span class=root>Tassuddānaṁ </span><br><p id=tha-ap412:54.1><span class=root>Metteyyo puṇṇako thero, </span><br><p id=tha-ap412:54.2><span class=root>mettagū dhotakopi ca; </span><br><p id=tha-ap412:54.3><span class=root>Upasivo ca nando ca, </span><br><p id=tha-ap412:54.4><span class=root>hemako sattamo tahiṁ. </span><br><p id=tha-ap412:55.1><span class=root>Todeyyo jatukaṇṇī ca, </span><br><p id=tha-ap412:55.2><span class=root>udeno ca mahāyaso; </span><br><p id=tha-ap412:55.3><span class=root>Tīṇi gāthāsatānettha, </span><br><p id=tha-ap412:55.4><span class=root>asīti tīṇi cuttariṁ. </span><br></main><footer class="container footer"><small><a href=/about/>Contact info</a></small></footer>