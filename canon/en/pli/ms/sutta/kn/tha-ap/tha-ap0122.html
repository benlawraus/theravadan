<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0121.html>Previous</a><a href=/canon/en/pli/ms/sutta/kn/tha-ap/tha-ap0123.html>Next</a></div><p id=tha-ap122:0.1><span class=root>Therāpadāna </span><br><p id=tha-ap122:0.2><span class=root>Mahāparivāravagga </span><br><p id=tha-ap122:0.3><span class="root big-bold">Jātipūjakattheraapadāna </span><br><p id=tha-ap122:1.1><span class=root>“Jāyantassa vipassissa, </span><br><p id=tha-ap122:1.2><span class=root>āloko vipulo ahu; </span><br><p id=tha-ap122:1.3><span class=root>Pathavī ca pakampittha, </span><br><p id=tha-ap122:1.4><span class=root>sasāgarā sapabbatā. </span><br><p id=tha-ap122:2.1><span class=root>Nemittā ca viyākaṁsu, </span><br><p id=tha-ap122:2.2><span class=root>buddho loke bhavissati; </span><br><p id=tha-ap122:2.3><span class=root>Aggo ca sabbasattānaṁ, </span><br><p id=tha-ap122:2.4><span class=root>janataṁ uddharissati. </span><br><p id=tha-ap122:3.1><span class=root>Nemittānaṁ suṇitvāna, </span><br><p id=tha-ap122:3.2><span class=root>jātipūjamakāsahaṁ; </span><br><p id=tha-ap122:3.3><span class=root>Edisā pūjanā natthi, </span><br><p id=tha-ap122:3.4><span class=root>yādisā jātipūjanā. </span><br><p id=tha-ap122:4.1><span class=root>Saṅkharitvāna kusalaṁ, </span><br><p id=tha-ap122:4.2><span class=root>sakaṁ cittaṁ pasādayiṁ; </span><br><p id=tha-ap122:4.3><span class=root>Jātipūjaṁ karitvāna, </span><br><p id=tha-ap122:4.4><span class=root>tattha kālaṅkato ahaṁ. </span><br><p id=tha-ap122:5.1><span class=root>Yaṁ yaṁ yonupapajjāmi, </span><br><p id=tha-ap122:5.2><span class=root>devattaṁ atha mānusaṁ; </span><br><p id=tha-ap122:5.3><span class=root>Sabbe satte abhibhomi, </span><br><p id=tha-ap122:5.4><span class=root>jātipūjāyidaṁ phalaṁ. </span><br><p id=tha-ap122:6.1><span class=root>Dhātiyo maṁ upaṭṭhanti, </span><br><p id=tha-ap122:6.2><span class=root>mama cittavasānugā; </span><br><p id=tha-ap122:6.3><span class=root>Na tā sakkonti kopetuṁ, </span><br><p id=tha-ap122:6.4><span class=root>jātipūjāyidaṁ phalaṁ. </span><br><p id=tha-ap122:7.1><span class=root>Ekanavutito kappe, </span><br><p id=tha-ap122:7.2><span class=root>yaṁ pūjamakariṁ tadā; </span><br><p id=tha-ap122:7.3><span class=root>Duggatiṁ nābhijānāmi, </span><br><p id=tha-ap122:7.4><span class=root>jātipūjāyidaṁ phalaṁ. </span><br><p id=tha-ap122:8.1><span class=root>Supāricariyā nāma, </span><br><p id=tha-ap122:8.2><span class=root>catuttiṁsa janādhipā; </span><br><p id=tha-ap122:8.3><span class=root>Ito tatiyakappamhi, </span><br><p id=tha-ap122:8.4><span class=root>cakkavattī mahabbalā. </span><br><p id=tha-ap122:9.1><span class=root>Paṭisambhidā catasso, </span><br><p id=tha-ap122:9.2><span class=root>…pe… </span><br><p id=tha-ap122:9.3><span class=root>kataṁ buddhassa sāsanaṁ”. </span><br><p id=tha-ap122:10.1><span class=root>Itthaṁ sudaṁ āyasmā jātipūjako thero imā gāthāyo abhāsitthāti. </span><br><p id=tha-ap122:11.1><span class=root>Jātipūjakattherassāpadānaṁ dasamaṁ. </span><br><p id=tha-ap122:12.1><span class=root>Mahāparivāravaggo dvādasamo. </span><br><p id=tha-ap122:13.1><span class=root>Tassuddānaṁ </span><br><p id=tha-ap122:14.1><span class=root>Parivārasumaṅgalā, </span><br><p id=tha-ap122:14.2><span class=root>saraṇāsanapupphiyā; </span><br><p id=tha-ap122:14.3><span class=root>Citapūjī buddhasaññī, </span><br><p id=tha-ap122:14.4><span class=root>maggupaṭṭhānajātinā; </span><br><p id=tha-ap122:14.5><span class=root>Gāthāyo navuti vuttā, </span><br><p id=tha-ap122:14.6><span class=root>gaṇitāyo vibhāvihi. </span><br></main><footer class="container footer"><small><a href=/about/>Contact info</a></small></footer>