<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0132.html>Previous</a><a href=/canon/en/pli/ms/sutta/kn/tha-ap/tha-ap0134.html>Next</a></div><p id=tha-ap133:0.1><span class=root>Therāpadāna </span><br><p id=tha-ap133:0.2><span class=root>Sobhitavagga </span><br><p id=tha-ap133:0.3><span class="root big-bold">Sobhitattheraapadāna </span><br><p id=tha-ap133:1.1><span class=root>“Padumuttaro nāma jino, </span><br><p id=tha-ap133:1.2><span class=root>lokajeṭṭho narāsabho; </span><br><p id=tha-ap133:1.3><span class=root>Mahato janakāyassa, </span><br><p id=tha-ap133:1.4><span class=root>deseti amataṁ padaṁ. </span><br><p id=tha-ap133:2.1><span class=root>Tassāhaṁ vacanaṁ sutvā, </span><br><p id=tha-ap133:2.2><span class=root>vācāsabhimudīritaṁ; </span><br><p id=tha-ap133:2.3><span class=root>Añjaliṁ paggahetvāna, </span><br><p id=tha-ap133:2.4><span class=root>ekaggo āsahaṁ tadā. </span><br><p id=tha-ap133:3.1><span class=root>‘Yathā samuddo udadhīnamaggo, </span><br><p id=tha-ap133:3.2><span class=root>Nerū nagānaṁ pavaro siluccayo; </span><br><p id=tha-ap133:3.3><span class=root>Tatheva ye cittavasena vattare’, </span><br><p id=tha-ap133:3.4><span class=root>Na buddhañāṇassa kalaṁ upenti te. </span><br><p id=tha-ap133:4.1><span class=root>Dhammavidhiṁ ṭhapetvāna, </span><br><p id=tha-ap133:4.2><span class=root>buddho kāruṇiko isi; </span><br><p id=tha-ap133:4.3><span class=root>Bhikkhusaṅghe nisīditvā, </span><br><p id=tha-ap133:4.4><span class=root>imā gāthā abhāsatha. </span><br><p id=tha-ap133:5.1><span class=root>‘Yo so ñāṇaṁ pakittesi, </span><br><p id=tha-ap133:5.2><span class=root>buddhamhi lokanāyake; </span><br><p id=tha-ap133:5.3><span class=root>Kappānaṁ satasahassaṁ, </span><br><p id=tha-ap133:5.4><span class=root>duggatiṁ na gamissati. </span><br><p id=tha-ap133:6.1><span class=root>Kilese jhāpayitvāna, </span><br><p id=tha-ap133:6.2><span class=root>ekaggo susamāhito; </span><br><p id=tha-ap133:6.3><span class=root>Sobhito nāma nāmena, </span><br><p id=tha-ap133:6.4><span class=root>hessati satthu sāvako’. </span><br><p id=tha-ap133:7.1><span class=root>Paññāse kappasahasse, </span><br><p id=tha-ap133:7.2><span class=root>sattevāsuṁ yasuggatā; </span><br><p id=tha-ap133:7.3><span class=root>Sattaratanasampannā, </span><br><p id=tha-ap133:7.4><span class=root>cakkavattī mahabbalā. </span><br><p id=tha-ap133:8.1><span class=root>Kilesā jhāpitā mayhaṁ, </span><br><p id=tha-ap133:8.2><span class=root>bhavā sabbe samūhatā; </span><br><p id=tha-ap133:8.3><span class=root>Tisso vijjā anuppattā, </span><br><p id=tha-ap133:8.4><span class=root>kataṁ buddhassa sāsanaṁ. </span><br><p id=tha-ap133:9.1><span class=root>Paṭisambhidā catasso, </span><br><p id=tha-ap133:9.2><span class=root>vimokkhāpi ca aṭṭhime; </span><br><p id=tha-ap133:9.3><span class=root>Chaḷabhiññā sacchikatā, </span><br><p id=tha-ap133:9.4><span class=root>kataṁ buddhassa sāsanaṁ”. </span><br><p id=tha-ap133:10.1><span class=root>Itthaṁ sudaṁ āyasmā sobhito thero imā gāthāyo abhāsitthāti. </span><br><p id=tha-ap133:11.1><span class=root>Sobhitattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>