<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0531.html>Previous</a><a href=/canon/en/pli/ms/sutta/kn/tha-ap/tha-ap0533.html>Next</a></div><p id=tha-ap532:0.1><span class=root>Therāpadāna </span><br><p id=tha-ap532:0.2><span class=root>Tiṇadāyakavagga </span><br><p id=tha-ap532:0.3><span class="root big-bold">Sugandhattheraapadāna </span><br><p id=tha-ap532:1.1><span class=root>“Imamhi bhaddake kappe, </span><br><p id=tha-ap532:1.2><span class=root>brahmabandhu mahāyaso; </span><br><p id=tha-ap532:1.3><span class=root>Kassapo nāma gottena, </span><br><p id=tha-ap532:1.4><span class=root>uppajji vadataṁ varo. </span><br><p id=tha-ap532:2.1><span class=root>Anubyañjanasampanno, </span><br><p id=tha-ap532:2.2><span class=root>bāttiṁsavaralakkhaṇo; </span><br><p id=tha-ap532:2.3><span class=root>Byāmappabhāparivuto, </span><br><p id=tha-ap532:2.4><span class=root>raṁsijālasamotthaṭo. </span><br><p id=tha-ap532:3.1><span class=root>Assāsetā yathā cando, </span><br><p id=tha-ap532:3.2><span class=root>sūriyova pabhaṅkaro; </span><br><p id=tha-ap532:3.3><span class=root>Nibbāpetā yathā megho, </span><br><p id=tha-ap532:3.4><span class=root>sāgarova guṇākaro. </span><br><p id=tha-ap532:4.1><span class=root>Dharaṇīriva sīlena, </span><br><p id=tha-ap532:4.2><span class=root>himavāva samādhinā; </span><br><p id=tha-ap532:4.3><span class=root>Ākāso viya paññāya, </span><br><p id=tha-ap532:4.4><span class=root>asaṅgo anilo yathā. </span><br><p id=tha-ap532:5.1><span class=root>Sa kadāci mahāvīro, </span><br><p id=tha-ap532:5.2><span class=root>parisāsu visārado; </span><br><p id=tha-ap532:5.3><span class=root>Saccāni sampakāseti, </span><br><p id=tha-ap532:5.4><span class=root>uddharanto mahājanaṁ. </span><br><p id=tha-ap532:6.1><span class=root>Tadā hi bārāṇasiyaṁ, </span><br><p id=tha-ap532:6.2><span class=root>seṭṭhiputto mahāyaso; </span><br><p id=tha-ap532:6.3><span class=root>Āsahaṁ dhanadhaññassa, </span><br><p id=tha-ap532:6.4><span class=root>pahūtassa bahū tadā. </span><br><p id=tha-ap532:7.1><span class=root>Jaṅghāvihāraṁ vicaraṁ, </span><br><p id=tha-ap532:7.2><span class=root>migadāyamupeccahaṁ; </span><br><p id=tha-ap532:7.3><span class=root>Addasaṁ virajaṁ buddhaṁ, </span><br><p id=tha-ap532:7.4><span class=root>desentaṁ amataṁ padaṁ. </span><br><p id=tha-ap532:8.1><span class=root>Visaṭṭhakantavacanaṁ, </span><br><p id=tha-ap532:8.2><span class=root>karavīkasamassaraṁ; </span><br><p id=tha-ap532:8.3><span class=root>Haṁsarutehi nigghosaṁ, </span><br><p id=tha-ap532:8.4><span class=root>viññāpentaṁ mahājanaṁ. </span><br><p id=tha-ap532:9.1><span class=root>Disvā devātidevaṁ taṁ, </span><br><p id=tha-ap532:9.2><span class=root>sutvāva madhuraṁ giraṁ; </span><br><p id=tha-ap532:9.3><span class=root>Pahāyanappake bhoge, </span><br><p id=tha-ap532:9.4><span class=root>pabbajiṁ anagāriyaṁ. </span><br><p id=tha-ap532:10.1><span class=root>Evaṁ pabbajito cāhaṁ, </span><br><p id=tha-ap532:10.2><span class=root>na cirena bahussuto; </span><br><p id=tha-ap532:10.3><span class=root>Ahosiṁ dhammakathiko, </span><br><p id=tha-ap532:10.4><span class=root>vicittapaṭibhānavā. </span><br><p id=tha-ap532:11.1><span class=root>Mahāparisamajjhehaṁ, </span><br><p id=tha-ap532:11.2><span class=root>haṭṭhacitto punappunaṁ; </span><br><p id=tha-ap532:11.3><span class=root>Vaṇṇayiṁ hemavaṇṇassa, </span><br><p id=tha-ap532:11.4><span class=root>vaṇṇaṁ vaṇṇavisārado. </span><br><p id=tha-ap532:12.1><span class=root>‘Esa khīṇāsavo buddho, </span><br><p id=tha-ap532:12.2><span class=root>anīgho chinnasaṁsayo; </span><br><p id=tha-ap532:12.3><span class=root>Sabbakammakkhayaṁ patto, </span><br><p id=tha-ap532:12.4><span class=root>vimuttopadhisaṅkhaye. </span><br><p id=tha-ap532:13.1><span class=root>Esa so bhagavā buddho, </span><br><p id=tha-ap532:13.2><span class=root>esa sīho anuttaro; </span><br><p id=tha-ap532:13.3><span class=root>Sadevakassa lokassa, </span><br><p id=tha-ap532:13.4><span class=root>brahmacakkappavattako. </span><br><p id=tha-ap532:14.1><span class=root>Danto dametā santo ca, </span><br><p id=tha-ap532:14.2><span class=root>sametā nibbuto isi; </span><br><p id=tha-ap532:14.3><span class=root>Nibbāpetā ca assattho, </span><br><p id=tha-ap532:14.4><span class=root>assāsetā mahājanaṁ. </span><br><p id=tha-ap532:15.1><span class=root>Vīro sūro ca vikkanto, </span><br><p id=tha-ap532:15.2><span class=root>pañño kāruṇiko vasī; </span><br><p id=tha-ap532:15.3><span class=root>Vijitāvī ca sa jino, </span><br><p id=tha-ap532:15.4><span class=root>appagabbo anālayo. </span><br><p id=tha-ap532:16.1><span class=root>Aneñjo acalo dhīmā, </span><br><p id=tha-ap532:16.2><span class=root>amoho asamo muni; </span><br><p id=tha-ap532:16.3><span class=root>Dhorayho usabho nāgo, </span><br><p id=tha-ap532:16.4><span class=root>sīho sakko garūsupi. </span><br><p id=tha-ap532:17.1><span class=root>Virāgo vimalo brahmā, </span><br><p id=tha-ap532:17.2><span class=root>vādī sūro raṇañjaho; </span><br><p id=tha-ap532:17.3><span class=root>Akhilo ca visallo ca, </span><br><p id=tha-ap532:17.4><span class=root>asamo saṁyato suci. </span><br><p id=tha-ap532:18.1><span class=root>Brāhmaṇo samaṇo nātho, </span><br><p id=tha-ap532:18.2><span class=root>bhisakko sallakattako; </span><br><p id=tha-ap532:18.3><span class=root>Yodho buddho sutāsuto, </span><br><p id=tha-ap532:18.4><span class=root>acalo mudito sito. </span><br><p id=tha-ap532:19.1><span class=root>Dhātā dhatā ca santi ca, </span><br><p id=tha-ap532:19.2><span class=root>kattā netā pakāsitā; </span><br><p id=tha-ap532:19.3><span class=root>Sampahaṁsitā bhettā ca, </span><br><p id=tha-ap532:19.4><span class=root>chettā sotā pasaṁsitā. </span><br><p id=tha-ap532:20.1><span class=root>Akhilo ca visallo ca, </span><br><p id=tha-ap532:20.2><span class=root>anīgho akathaṅkathī; </span><br><p id=tha-ap532:20.3><span class=root>Anejo virajo kattā, </span><br><p id=tha-ap532:20.4><span class=root>gandhā vattā pasaṁsitā. </span><br><p id=tha-ap532:21.1><span class=root>Tāretā atthakāretā, </span><br><p id=tha-ap532:21.2><span class=root>kāretā sampadāritā; </span><br><p id=tha-ap532:21.3><span class=root>Pāpetā sahitā kantā, </span><br><p id=tha-ap532:21.4><span class=root>hantā ātāpī tāpaso. </span><br><p id=tha-ap532:22.1><span class=root>Samacitto samasamo, </span><br><p id=tha-ap532:22.2><span class=root>asahāyo dayālayo; </span><br><p id=tha-ap532:22.3><span class=root>Accherasatto akuho, </span><br><p id=tha-ap532:22.4><span class=root>katāvī isisattamo. </span><br><p id=tha-ap532:23.1><span class=root>Nittiṇṇakaṅkho nimmāno, </span><br><p id=tha-ap532:23.2><span class=root>appameyyo anūpamo; </span><br><p id=tha-ap532:23.3><span class=root>Sabbavākyapathātīto, </span><br><p id=tha-ap532:23.4><span class=root>saccaneyyantagū jino. </span><br><p id=tha-ap532:24.1><span class=root>Sattasāravare tasmiṁ, </span><br><p id=tha-ap532:24.2><span class=root>Pasādo amatāvaho; </span><br><p id=tha-ap532:24.3><span class=root>Tasmā buddhe ca dhamme ca, </span><br><p id=tha-ap532:24.4><span class=root>Saṅghe saddhā mahatthikā’. </span><br><p id=tha-ap532:25.1><span class=root>Guṇehi evamādīhi, </span><br><p id=tha-ap532:25.2><span class=root>tilokasaraṇuttamaṁ; </span><br><p id=tha-ap532:25.3><span class=root>Vaṇṇento parisāmajjhe, </span><br><p id=tha-ap532:25.4><span class=root>akaṁ dhammakathaṁ ahaṁ. </span><br><p id=tha-ap532:26.1><span class=root>Tato cutāhaṁ tusite, </span><br><p id=tha-ap532:26.2><span class=root>anubhotvā mahāsukhaṁ; </span><br><p id=tha-ap532:26.3><span class=root>Tato cuto manussesu, </span><br><p id=tha-ap532:26.4><span class=root>jāto homi sugandhiko. </span><br><p id=tha-ap532:27.1><span class=root>Nissāso mukhagandho ca, </span><br><p id=tha-ap532:27.2><span class=root>dehagandho tatheva me; </span><br><p id=tha-ap532:27.3><span class=root>Sedagandho ca satataṁ, </span><br><p id=tha-ap532:27.4><span class=root>sabbagandhova hoti me. </span><br><p id=tha-ap532:28.1><span class=root>Mukhagandho sadā mayhaṁ, </span><br><p id=tha-ap532:28.2><span class=root>padumuppalacampako; </span><br><p id=tha-ap532:28.3><span class=root>Parisanto sadā vāti, </span><br><p id=tha-ap532:28.4><span class=root>sarīro ca tatheva me. </span><br><p id=tha-ap532:29.1><span class=root>Guṇatthavassa sabbantaṁ, </span><br><p id=tha-ap532:29.2><span class=root>Phalaṁ tu paramabbhutaṁ; </span><br><p id=tha-ap532:29.3><span class=root>Ekaggamanasā sabbe, </span><br><p id=tha-ap532:29.4><span class=root>Vaṇṇayissaṁ suṇātha me. </span><br><p id=tha-ap532:30.1><span class=root>Guṇaṁ buddhassa vatvāna, </span><br><p id=tha-ap532:30.2><span class=root>hitāya ca na sadisaṁ; </span><br><p id=tha-ap532:30.3><span class=root>Sukhito homi sabbattha, </span><br><p id=tha-ap532:30.4><span class=root>saṅgho vīrasamāyuto. </span><br><p id=tha-ap532:31.1><span class=root>Yasassī sukhito kanto, </span><br><p id=tha-ap532:31.2><span class=root>jutimā piyadassano; </span><br><p id=tha-ap532:31.3><span class=root>Vattā aparibhūto ca, </span><br><p id=tha-ap532:31.4><span class=root>niddoso paññavā tathā. </span><br><p id=tha-ap532:32.1><span class=root>Khīṇe āyusi nibbānaṁ, </span><br><p id=tha-ap532:32.2><span class=root>sulabhaṁ buddhabhattino; </span><br><p id=tha-ap532:32.3><span class=root>Tesaṁ hetuṁ pavakkhāmi, </span><br><p id=tha-ap532:32.4><span class=root>taṁ suṇātha yathātathaṁ. </span><br><p id=tha-ap532:33.1><span class=root>Santaṁ yasaṁ bhagavato, </span><br><p id=tha-ap532:33.2><span class=root>vidhinā abhivādayaṁ; </span><br><p id=tha-ap532:33.3><span class=root>Tattha tatthūpapannopi, </span><br><p id=tha-ap532:33.4><span class=root>yasassī tena homahaṁ. </span><br><p id=tha-ap532:34.1><span class=root>Dukkhassantakaraṁ buddhaṁ, </span><br><p id=tha-ap532:34.2><span class=root>dhammaṁ santamasaṅkhataṁ; </span><br><p id=tha-ap532:34.3><span class=root>Vaṇṇayaṁ sukhado āsiṁ, </span><br><p id=tha-ap532:34.4><span class=root>sattānaṁ sukhito tato. </span><br><p id=tha-ap532:35.1><span class=root>Guṇaṁ vadanto buddhassa, </span><br><p id=tha-ap532:35.2><span class=root>buddhapītisamāyuto; </span><br><p id=tha-ap532:35.3><span class=root>Sakantiṁ parakantiñca, </span><br><p id=tha-ap532:35.4><span class=root>janayiṁ tena kantimā. </span><br><p id=tha-ap532:36.1><span class=root>Jino te titthikākiṇṇe, </span><br><p id=tha-ap532:36.2><span class=root>abhibhuyya kutitthiye; </span><br><p id=tha-ap532:36.3><span class=root>Guṇaṁ vadanto jotesiṁ, </span><br><p id=tha-ap532:36.4><span class=root>nāyakaṁ jutimā tato. </span><br><p id=tha-ap532:37.1><span class=root>Piyakārī janassāpi, </span><br><p id=tha-ap532:37.2><span class=root>sambuddhassa guṇaṁ vadaṁ; </span><br><p id=tha-ap532:37.3><span class=root>Saradova sasaṅkohaṁ, </span><br><p id=tha-ap532:37.4><span class=root>tenāsiṁ piyadassano. </span><br><p id=tha-ap532:38.1><span class=root>Yathāsattivasenāhaṁ, </span><br><p id=tha-ap532:38.2><span class=root>sabbavācāhi santhaviṁ; </span><br><p id=tha-ap532:38.3><span class=root>Sugataṁ tena vāgiso, </span><br><p id=tha-ap532:38.4><span class=root>vicittapaṭibhānavā. </span><br><p id=tha-ap532:39.1><span class=root>Ye bālā vimatiṁ pattā, </span><br><p id=tha-ap532:39.2><span class=root>paribhonti mahāmuniṁ; </span><br><p id=tha-ap532:39.3><span class=root>Niggahiṁ te saddhammena, </span><br><p id=tha-ap532:39.4><span class=root>paribhūto na tenahaṁ. </span><br><p id=tha-ap532:40.1><span class=root>Buddhavaṇṇena sattānaṁ, </span><br><p id=tha-ap532:40.2><span class=root>kilese apanesahaṁ; </span><br><p id=tha-ap532:40.3><span class=root>Nikkilesamano homi, </span><br><p id=tha-ap532:40.4><span class=root>tassa kammassa vāhasā. </span><br><p id=tha-ap532:41.1><span class=root>Sotūnaṁ vuddhimajaniṁ, </span><br><p id=tha-ap532:41.2><span class=root>buddhānussatidesako; </span><br><p id=tha-ap532:41.3><span class=root>Tenāhamāsiṁ sappañño, </span><br><p id=tha-ap532:41.4><span class=root>nipuṇatthavipassako. </span><br><p id=tha-ap532:42.1><span class=root>Sabbāsavaparikkhīṇo, </span><br><p id=tha-ap532:42.2><span class=root>tiṇṇasaṁsārasāgaro; </span><br><p id=tha-ap532:42.3><span class=root>Sikhīva anupādāno, </span><br><p id=tha-ap532:42.4><span class=root>pāpuṇissāmi nibbutiṁ. </span><br><p id=tha-ap532:43.1><span class=root>Imasmiṁyeva kappasmiṁ, </span><br><p id=tha-ap532:43.2><span class=root>yamahaṁ santhaviṁ jinaṁ; </span><br><p id=tha-ap532:43.3><span class=root>Duggatiṁ nābhijānāmi, </span><br><p id=tha-ap532:43.4><span class=root>buddhavaṇṇassidaṁ phalaṁ. </span><br><p id=tha-ap532:44.1><span class=root>Kilesā jhāpitā mayhaṁ, </span><br><p id=tha-ap532:44.2><span class=root>…pe… </span><br><p id=tha-ap532:44.3><span class=root>viharāmi anāsavo. </span><br><p id=tha-ap532:45.1><span class=root>Svāgataṁ vata me āsi, </span><br><p id=tha-ap532:45.2><span class=root>…pe… </span><br><p id=tha-ap532:45.3><span class=root>kataṁ buddhassa sāsanaṁ. </span><br><p id=tha-ap532:46.1><span class=root>Paṭisambhidā catasso, </span><br><p id=tha-ap532:46.2><span class=root>…pe… </span><br><p id=tha-ap532:46.3><span class=root>kataṁ buddhassa sāsanaṁ”. </span><br><p id=tha-ap532:47.1><span class=root>Itthaṁ sudaṁ āyasmā sugandho thero imā gāthāyo abhāsitthāti. </span><br><p id=tha-ap532:48.1><span class=root>Sugandhattherassāpadānaṁ dasamaṁ. </span><br><p id=tha-ap532:49.1><span class=root>Tiṇadāyakavaggo tepaññāsamo. </span><br><p id=tha-ap532:50.1><span class=root>Tassuddānaṁ </span><br><p id=tha-ap532:51.1><span class=root>Tiṇado mañcado ceva, </span><br><p id=tha-ap532:51.2><span class=root>saraṇabbhañjanappado; </span><br><p id=tha-ap532:51.3><span class=root>Supaṭo daṇḍadāyī ca, </span><br><p id=tha-ap532:51.4><span class=root>nelapūjī tatheva ca. </span><br><p id=tha-ap532:52.1><span class=root>Bodhisammajjako maṇḍo, </span><br><p id=tha-ap532:52.2><span class=root>sugandho dasamoti ca; </span><br><p id=tha-ap532:52.3><span class=root>Gāthāsataṁ satevīsaṁ, </span><br><p id=tha-ap532:52.4><span class=root>gaṇitañcettha sabbaso. </span><br></main><footer class="container footer"><small><a href=/about/>Contact info</a></small></footer>