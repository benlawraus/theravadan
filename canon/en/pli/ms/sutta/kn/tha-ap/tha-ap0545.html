<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0544.html>Previous</a><a href=/canon/en/pli/ms/sutta/kn/tha-ap/tha-ap0546.html>Next</a></div><p id=tha-ap545:0.1><span class=root>Therāpadāna </span><br><p id=tha-ap545:0.2><span class=root>Bhaddiyavagga </span><br><p id=tha-ap545:0.3><span class="root big-bold">Sīvalittheraapadāna </span><br><p id=tha-ap545:1.1><span class=root>“Padumuttaro nāma jino, </span><br><p id=tha-ap545:1.2><span class=root>sabbadhammesu cakkhumā; </span><br><p id=tha-ap545:1.3><span class=root>Ito satasahassamhi, </span><br><p id=tha-ap545:1.4><span class=root>kappe uppajji nāyako. </span><br><p id=tha-ap545:2.1><span class=root>Sīlaṁ tassa asaṅkheyyaṁ, </span><br><p id=tha-ap545:2.2><span class=root>samādhi vajirūpamo; </span><br><p id=tha-ap545:2.3><span class=root>Asaṅkheyyaṁ ñāṇavaraṁ, </span><br><p id=tha-ap545:2.4><span class=root>vimutti ca anopamā. </span><br><p id=tha-ap545:3.1><span class=root>Manujāmaranāgānaṁ, </span><br><p id=tha-ap545:3.2><span class=root>brahmānañca samāgame; </span><br><p id=tha-ap545:3.3><span class=root>Samaṇabrāhmaṇākiṇṇe, </span><br><p id=tha-ap545:3.4><span class=root>dhammaṁ desesi nāyako. </span><br><p id=tha-ap545:4.1><span class=root>Sasāvakaṁ mahālābhiṁ, </span><br><p id=tha-ap545:4.2><span class=root>puññavantaṁ jutindharaṁ; </span><br><p id=tha-ap545:4.3><span class=root>Ṭhapesi etadaggamhi, </span><br><p id=tha-ap545:4.4><span class=root>parisāsu visārado. </span><br><p id=tha-ap545:5.1><span class=root>Tadāhaṁ khattiyo āsiṁ, </span><br><p id=tha-ap545:5.2><span class=root>nagare haṁsasavhaye; </span><br><p id=tha-ap545:5.3><span class=root>Sutvā jinassa taṁ vākyaṁ, </span><br><p id=tha-ap545:5.4><span class=root>sāvakassa guṇaṁ bahuṁ. </span><br><p id=tha-ap545:6.1><span class=root>Nimantayitvā sattāhaṁ, </span><br><p id=tha-ap545:6.2><span class=root>bhojayitvā sasāvakaṁ; </span><br><p id=tha-ap545:6.3><span class=root>Mahādānaṁ daditvāna, </span><br><p id=tha-ap545:6.4><span class=root>taṁ ṭhānamabhipatthayiṁ. </span><br><p id=tha-ap545:7.1><span class=root>Tadā maṁ vinataṁ pāde, </span><br><p id=tha-ap545:7.2><span class=root>disvāna purisāsabho; </span><br><p id=tha-ap545:7.3><span class=root>Sarena mahatā vīro, </span><br><p id=tha-ap545:7.4><span class=root>idaṁ vacanamabravi. </span><br><p id=tha-ap545:8.1><span class=root>‘Tato jinassa vacanaṁ, </span><br><p id=tha-ap545:8.2><span class=root>sotukāmā mahājanā; </span><br><p id=tha-ap545:8.3><span class=root>Devadānavagandhabbā, </span><br><p id=tha-ap545:8.4><span class=root>brahmāno ca mahiddhikā’. </span><br><p id=tha-ap545:9.1><span class=root>Samaṇabrāhmaṇā ceva, </span><br><p id=tha-ap545:9.2><span class=root>namassiṁsu katañjalī; </span><br><p id=tha-ap545:9.3><span class=root>‘Namo te purisājañña, </span><br><p id=tha-ap545:9.4><span class=root>namo te purisuttama. </span><br><p id=tha-ap545:10.1><span class=root>Khattiyena mahādānaṁ, </span><br><p id=tha-ap545:10.2><span class=root>dinnaṁ sattāhikampi vo; </span><br><p id=tha-ap545:10.3><span class=root>Sotukāmā phalaṁ tassa, </span><br><p id=tha-ap545:10.4><span class=root>byākarohi mahāmune’. </span><br><p id=tha-ap545:11.1><span class=root>Tato avoca bhagavā, </span><br><p id=tha-ap545:11.2><span class=root>‘suṇātha mama bhāsitaṁ; </span><br><p id=tha-ap545:11.3><span class=root>Appameyyamhi buddhamhi, </span><br><p id=tha-ap545:11.4><span class=root>sasaṅghamhi patiṭṭhitā. </span><br><p id=tha-ap545:12.1><span class=root>Dakkhiṇā tāya ko vattā, </span><br><p id=tha-ap545:12.2><span class=root>appameyyaphalā hi sā; </span><br><p id=tha-ap545:12.3><span class=root>Api ce sa mahābhogo, </span><br><p id=tha-ap545:12.4><span class=root>ṭhānaṁ pattheti uttamaṁ. </span><br><p id=tha-ap545:13.1><span class=root>Lābhī vipulalābhānaṁ, </span><br><p id=tha-ap545:13.2><span class=root>yathā bhikkhu sudassano; </span><br><p id=tha-ap545:13.3><span class=root>Tathāhampi bhaveyyanti, </span><br><p id=tha-ap545:13.4><span class=root>lacchase taṁ anāgate. </span><br><p id=tha-ap545:14.1><span class=root>Satasahassito kappe, </span><br><p id=tha-ap545:14.2><span class=root>okkākakulasambhavo; </span><br><p id=tha-ap545:14.3><span class=root>Gotamo nāma gottena, </span><br><p id=tha-ap545:14.4><span class=root>satthā loke bhavissati. </span><br><p id=tha-ap545:15.1><span class=root>Tassa dhammesu dāyādo, </span><br><p id=tha-ap545:15.2><span class=root>oraso dhammanimmito; </span><br><p id=tha-ap545:15.3><span class=root>Sīvali nāma nāmena, </span><br><p id=tha-ap545:15.4><span class=root>hessati satthu sāvako’. </span><br><p id=tha-ap545:16.1><span class=root>Tena kammena sukatena, </span><br><p id=tha-ap545:16.2><span class=root>cetanāpaṇidhīhi ca; </span><br><p id=tha-ap545:16.3><span class=root>Jahitvā mānusaṁ dehaṁ, </span><br><p id=tha-ap545:16.4><span class=root>tāvatiṁsūpago ahaṁ. </span><br><p id=tha-ap545:17.1><span class=root>Ekanavutito kappe, </span><br><p id=tha-ap545:17.2><span class=root>vipassī lokanāyako; </span><br><p id=tha-ap545:17.3><span class=root>Uppajji cārudassano, </span><br><p id=tha-ap545:17.4><span class=root>sabbadhammavipassako. </span><br><p id=tha-ap545:18.1><span class=root>Tadāhaṁ bandhumatiyaṁ, </span><br><p id=tha-ap545:18.2><span class=root>kulassaññatarassa ca; </span><br><p id=tha-ap545:18.3><span class=root>Dayito passito ceva, </span><br><p id=tha-ap545:18.4><span class=root>āsiṁ kammantavāvaṭo. </span><br><p id=tha-ap545:19.1><span class=root>Tadā aññataro pūgo, </span><br><p id=tha-ap545:19.2><span class=root>vipassissa mahesino; </span><br><p id=tha-ap545:19.3><span class=root>Parivesaṁ akārayi, </span><br><p id=tha-ap545:19.4><span class=root>mahantamativissutaṁ. </span><br><p id=tha-ap545:20.1><span class=root>Niṭṭhite ca mahādāne, </span><br><p id=tha-ap545:20.2><span class=root>daduṁ khajjakasañhitaṁ; </span><br><p id=tha-ap545:20.3><span class=root>Navaṁ dadhiṁ madhuñceva, </span><br><p id=tha-ap545:20.4><span class=root>vicinaṁ neva addasuṁ. </span><br><p id=tha-ap545:21.1><span class=root>Tadāhaṁ taṁ gahetvāna, </span><br><p id=tha-ap545:21.2><span class=root>navaṁ dadhiṁ madhumpi ca; </span><br><p id=tha-ap545:21.3><span class=root>Kammassāmigharaṁ gacchiṁ, </span><br><p id=tha-ap545:21.4><span class=root>tamesantā mamaddasuṁ. </span><br><p id=tha-ap545:22.1><span class=root>Sahassamapi datvāna, </span><br><p id=tha-ap545:22.2><span class=root>nālabhiṁsu ca taṁ dvayaṁ; </span><br><p id=tha-ap545:22.3><span class=root>Tatohaṁ evaṁ cintesiṁ, </span><br><p id=tha-ap545:22.4><span class=root>‘netaṁ hessati orakaṁ. </span><br><p id=tha-ap545:23.1><span class=root>Yathā ime janā sabbe, </span><br><p id=tha-ap545:23.2><span class=root>sakkaronti tathāgataṁ; </span><br><p id=tha-ap545:23.3><span class=root>Ahampi kāraṁ kassāmi, </span><br><p id=tha-ap545:23.4><span class=root>sasaṅghe lokanāyake’. </span><br><p id=tha-ap545:24.1><span class=root>Tadāhamevaṁ cintetvā, </span><br><p id=tha-ap545:24.2><span class=root>dadhiṁ madhuñca ekato; </span><br><p id=tha-ap545:24.3><span class=root>Madditvā lokanāthassa, </span><br><p id=tha-ap545:24.4><span class=root>sasaṅghassa adāsahaṁ. </span><br><p id=tha-ap545:25.1><span class=root>Tena kammena sukatena, </span><br><p id=tha-ap545:25.2><span class=root>cetanāpaṇidhīhi ca; </span><br><p id=tha-ap545:25.3><span class=root>Jahitvā mānusaṁ dehaṁ, </span><br><p id=tha-ap545:25.4><span class=root>tāvatiṁsamagacchahaṁ. </span><br><p id=tha-ap545:26.1><span class=root>Punāhaṁ bārāṇasiyaṁ, </span><br><p id=tha-ap545:26.2><span class=root>rājā hutvā mahāyaso; </span><br><p id=tha-ap545:26.3><span class=root>Sattukassa tadā duṭṭho, </span><br><p id=tha-ap545:26.4><span class=root>dvārarodhamakārayiṁ. </span><br><p id=tha-ap545:27.1><span class=root>Tadā tapassino ruddhā, </span><br><p id=tha-ap545:27.2><span class=root>ekāhaṁ rakkhitā ahuṁ; </span><br><p id=tha-ap545:27.3><span class=root>Tato tassa vipākena, </span><br><p id=tha-ap545:27.4><span class=root>pāpatiṁ nirayaṁ bhusaṁ. </span><br><p id=tha-ap545:28.1><span class=root>Pacchime ca bhave dāni, </span><br><p id=tha-ap545:28.2><span class=root>jātohaṁ koliye pure; </span><br><p id=tha-ap545:28.3><span class=root>Suppavāsā ca me mātā, </span><br><p id=tha-ap545:28.4><span class=root>mahāli licchavī pitā. </span><br><p id=tha-ap545:29.1><span class=root>Khattiye puññakammena, </span><br><p id=tha-ap545:29.2><span class=root>dvārarodhassa vāhasā; </span><br><p id=tha-ap545:29.3><span class=root>Satta vassāni nivasiṁ, </span><br><p id=tha-ap545:29.4><span class=root>mātukucchimhi dukkhito. </span><br><p id=tha-ap545:30.1><span class=root>Sattāhaṁ dvāramūḷhohaṁ, </span><br><p id=tha-ap545:30.2><span class=root>mahādukkhasamappito; </span><br><p id=tha-ap545:30.3><span class=root>Mātā me chandadānena, </span><br><p id=tha-ap545:30.4><span class=root>evaṁ āsi sudukkhitā. </span><br><p id=tha-ap545:31.1><span class=root>Suvatthitohaṁ nikkhanto, </span><br><p id=tha-ap545:31.2><span class=root>buddhena anukampito; </span><br><p id=tha-ap545:31.3><span class=root>Nikkhantadivaseyeva, </span><br><p id=tha-ap545:31.4><span class=root>pabbajiṁ anagāriyaṁ. </span><br><p id=tha-ap545:32.1><span class=root>Upajjhā sāriputto me, </span><br><p id=tha-ap545:32.2><span class=root>moggallāno mahiddhiko; </span><br><p id=tha-ap545:32.3><span class=root>Kese oropayanto me, </span><br><p id=tha-ap545:32.4><span class=root>anusāsi mahāmati. </span><br><p id=tha-ap545:33.1><span class=root>Kesesu chijjamānesu, </span><br><p id=tha-ap545:33.2><span class=root>arahattamapāpuṇiṁ; </span><br><p id=tha-ap545:33.3><span class=root>Devā nāgā manussā ca, </span><br><p id=tha-ap545:33.4><span class=root>paccaye upanenti me. </span><br><p id=tha-ap545:34.1><span class=root>Padumuttaranāthañca, </span><br><p id=tha-ap545:34.2><span class=root>vipassiñca vināyakaṁ; </span><br><p id=tha-ap545:34.3><span class=root>Yaṁ pūjayiṁ pamudito, </span><br><p id=tha-ap545:34.4><span class=root>paccayehi visesato. </span><br><p id=tha-ap545:35.1><span class=root>Tato tesaṁ visesena, </span><br><p id=tha-ap545:35.2><span class=root>kammānaṁ vipuluttamaṁ; </span><br><p id=tha-ap545:35.3><span class=root>Lābhaṁ labhāmi sabbattha, </span><br><p id=tha-ap545:35.4><span class=root>vane gāme jale thale. </span><br><p id=tha-ap545:36.1><span class=root>Revataṁ dassanatthāya, </span><br><p id=tha-ap545:36.2><span class=root>yadā yāti vināyako; </span><br><p id=tha-ap545:36.3><span class=root>Tiṁsabhikkhusahassehi, </span><br><p id=tha-ap545:36.4><span class=root>saha lokagganāyako. </span><br><p id=tha-ap545:37.1><span class=root>Tadā devopaṇītehi, </span><br><p id=tha-ap545:37.2><span class=root>mamatthāya mahāmati; </span><br><p id=tha-ap545:37.3><span class=root>Paccayehi mahāvīro, </span><br><p id=tha-ap545:37.4><span class=root>sasaṅgho lokanāyako. </span><br><p id=tha-ap545:38.1><span class=root>Upaṭṭhito mayā buddho, </span><br><p id=tha-ap545:38.2><span class=root>gantvā revatamaddasa; </span><br><p id=tha-ap545:38.3><span class=root>Tato jetavanaṁ gantvā, </span><br><p id=tha-ap545:38.4><span class=root>etadagge ṭhapesi maṁ. </span><br><p id=tha-ap545:39.1><span class=root>‘Lābhīnaṁ sīvali aggo, </span><br><p id=tha-ap545:39.2><span class=root>mama sissesu bhikkhavo’; </span><br><p id=tha-ap545:39.3><span class=root>Sabbalokahito satthā, </span><br><p id=tha-ap545:39.4><span class=root>kittayī parisāsu maṁ. </span><br><p id=tha-ap545:40.1><span class=root>Kilesā jhāpitā mayhaṁ, </span><br><p id=tha-ap545:40.2><span class=root>…pe… </span><br><p id=tha-ap545:40.3><span class=root>viharāmi anāsavo. </span><br><p id=tha-ap545:41.1><span class=root>Svāgataṁ vata me āsi, </span><br><p id=tha-ap545:41.2><span class=root>…pe… </span><br><p id=tha-ap545:41.3><span class=root>kataṁ buddhassa sāsanaṁ. </span><br><p id=tha-ap545:42.1><span class=root>Paṭisambhidā catasso, </span><br><p id=tha-ap545:42.2><span class=root>…pe… </span><br><p id=tha-ap545:42.3><span class=root>kataṁ buddhassa sāsanaṁ”. </span><br><p id=tha-ap545:43.1><span class=root>Itthaṁ sudaṁ āyasmā sīvalithero imā gāthāyo abhāsitthāti. </span><br><p id=tha-ap545:44.1><span class=root>Sīvalittherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>