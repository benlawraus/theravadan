<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0131.html>Previous</a><a href=/canon/en/pli/ms/sutta/kn/tha-ap/tha-ap0133.html>Next</a></div><p id=tha-ap132:0.1><span class=root>Therāpadāna </span><br><p id=tha-ap132:0.2><span class=root>Sereyyavagga </span><br><p id=tha-ap132:0.3><span class="root big-bold">Padumapūjakattheraapadāna </span><br><p id=tha-ap132:1.1><span class=root>“Himavantassāvidūre, </span><br><p id=tha-ap132:1.2><span class=root>gotamo nāma pabbato; </span><br><p id=tha-ap132:1.3><span class=root>Nānārukkhehi sañchanno, </span><br><p id=tha-ap132:1.4><span class=root>mahābhūtagaṇālayo. </span><br><p id=tha-ap132:2.1><span class=root>Vemajjhamhi ca tassāsi, </span><br><p id=tha-ap132:2.2><span class=root>assamo abhinimmito; </span><br><p id=tha-ap132:2.3><span class=root>Purakkhato sasissehi, </span><br><p id=tha-ap132:2.4><span class=root>vasāmi assame ahaṁ. </span><br><p id=tha-ap132:3.1><span class=root>Āyantu me sissagaṇā, </span><br><p id=tha-ap132:3.2><span class=root>padumaṁ āharantu me; </span><br><p id=tha-ap132:3.3><span class=root>Buddhapūjaṁ karissāmi, </span><br><p id=tha-ap132:3.4><span class=root>dvipadindassa tādino. </span><br><p id=tha-ap132:4.1><span class=root>Evanti te paṭissutvā, </span><br><p id=tha-ap132:4.2><span class=root>padumaṁ āhariṁsu me; </span><br><p id=tha-ap132:4.3><span class=root>Tathā nimittaṁ katvāhaṁ, </span><br><p id=tha-ap132:4.4><span class=root>buddhassa abhiropayiṁ. </span><br><p id=tha-ap132:5.1><span class=root>Sisse tadā samānetvā, </span><br><p id=tha-ap132:5.2><span class=root>sādhukaṁ anusāsahaṁ; </span><br><p id=tha-ap132:5.3><span class=root>Mā kho tumhe pamajjittha, </span><br><p id=tha-ap132:5.4><span class=root>appamādo sukhāvaho. </span><br><p id=tha-ap132:6.1><span class=root>Evaṁ samanusāsitvā, </span><br><p id=tha-ap132:6.2><span class=root>te sisse vacanakkhame; </span><br><p id=tha-ap132:6.3><span class=root>Appamādaguṇe yutto, </span><br><p id=tha-ap132:6.4><span class=root>tadā kālaṅkato ahaṁ. </span><br><p id=tha-ap132:7.1><span class=root>Ekanavutito kappe, </span><br><p id=tha-ap132:7.2><span class=root>yaṁ pupphamabhiropayiṁ; </span><br><p id=tha-ap132:7.3><span class=root>Duggatiṁ nābhijānāmi, </span><br><p id=tha-ap132:7.4><span class=root>buddhapūjāyidaṁ phalaṁ. </span><br><p id=tha-ap132:8.1><span class=root>Ekapaññāsakappamhi, </span><br><p id=tha-ap132:8.2><span class=root>rājā āsiṁ jaluttamo; </span><br><p id=tha-ap132:8.3><span class=root>Sattaratanasampanno, </span><br><p id=tha-ap132:8.4><span class=root>cakkavattī mahabbalo. </span><br><p id=tha-ap132:9.1><span class=root>Paṭisambhidā catasso, </span><br><p id=tha-ap132:9.2><span class=root>…pe… </span><br><p id=tha-ap132:9.3><span class=root>kataṁ buddhassa sāsanaṁ”. </span><br><p id=tha-ap132:10.1><span class=root>Itthaṁ sudaṁ āyasmā padumapūjako thero imā gāthāyo abhāsitthāti. </span><br><p id=tha-ap132:11.1><span class=root>Padumapūjakattherassāpadānaṁ dasamaṁ. </span><br><p id=tha-ap132:12.1><span class=root>Sereyyavaggo terasamo. </span><br><p id=tha-ap132:13.1><span class=root>Tassuddānaṁ </span><br><p id=tha-ap132:14.1><span class=root>Sereyyako pupphathūpi, </span><br><p id=tha-ap132:14.2><span class=root>pāyaso gandhathomako; </span><br><p id=tha-ap132:14.3><span class=root>Āsani phalasaññī ca, </span><br><p id=tha-ap132:14.4><span class=root>gaṇṭhipadumapupphiyo; </span><br><p id=tha-ap132:14.5><span class=root>Pañcuttarasatā gāthā, </span><br><p id=tha-ap132:14.6><span class=root>gaṇitā atthadassibhi. </span><br></main><footer class="container footer"><small><a href=/about/>Contact info</a></small></footer>