<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0423.html>Previous</a><a href=/canon/en/pli/ms/sutta/kn/tha-ap/tha-ap0425.html>Next</a></div><p id=tha-ap424:0.1><span class=root>Therāpadāna </span><br><p id=tha-ap424:0.2><span class=root>Sakiṁsammajjakavagga </span><br><p id=tha-ap424:0.3><span class="root big-bold">Ekadussadāyakattheraapadāna </span><br><p id=tha-ap424:1.1><span class=root>“Nagare haṁsavatiyā, </span><br><p id=tha-ap424:1.2><span class=root>ahosiṁ tiṇahārako; </span><br><p id=tha-ap424:1.3><span class=root>Tiṇahārena jīvāmi, </span><br><p id=tha-ap424:1.4><span class=root>tena posemi dārake. </span><br><p id=tha-ap424:2.1><span class=root>Padumuttaro nāma jino, </span><br><p id=tha-ap424:2.2><span class=root>sabbadhammāna pāragū; </span><br><p id=tha-ap424:2.3><span class=root>Tamandhakāraṁ nāsetvā, </span><br><p id=tha-ap424:2.4><span class=root>uppajji lokanāyako. </span><br><p id=tha-ap424:3.1><span class=root>Sake ghare nisīditvā, </span><br><p id=tha-ap424:3.2><span class=root>evaṁ cintesi tāvade; </span><br><p id=tha-ap424:3.3><span class=root>‘Buddho loke samuppanno, </span><br><p id=tha-ap424:3.4><span class=root>deyyadhammo na vijjati. </span><br><p id=tha-ap424:4.1><span class=root>Idaṁ me sāṭakaṁ ekaṁ, </span><br><p id=tha-ap424:4.2><span class=root>natthi me koci dāyako; </span><br><p id=tha-ap424:4.3><span class=root>Dukkho nirayasamphasso, </span><br><p id=tha-ap424:4.4><span class=root>ropayissāmi dakkhiṇaṁ’. </span><br><p id=tha-ap424:5.1><span class=root>Evāhaṁ cintayitvāna, </span><br><p id=tha-ap424:5.2><span class=root>sakaṁ cittaṁ pasādayiṁ; </span><br><p id=tha-ap424:5.3><span class=root>Ekaṁ dussaṁ gahetvāna, </span><br><p id=tha-ap424:5.4><span class=root>buddhaseṭṭhassadāsahaṁ. </span><br><p id=tha-ap424:6.1><span class=root>Ekaṁ dussaṁ daditvāna, </span><br><p id=tha-ap424:6.2><span class=root>ukkuṭṭhiṁ sampavattayiṁ; </span><br><p id=tha-ap424:6.3><span class=root>‘Yadi buddho tuvaṁ vīra, </span><br><p id=tha-ap424:6.4><span class=root>tārehi maṁ mahāmuni’. </span><br><p id=tha-ap424:7.1><span class=root>Padumuttaro lokavidū, </span><br><p id=tha-ap424:7.2><span class=root>āhutīnaṁ paṭiggaho; </span><br><p id=tha-ap424:7.3><span class=root>Mama dānaṁ pakittento, </span><br><p id=tha-ap424:7.4><span class=root>akā me anumodanaṁ. </span><br><p id=tha-ap424:8.1><span class=root>‘Iminā ekadussena, </span><br><p id=tha-ap424:8.2><span class=root>cetanāpaṇidhīhi ca; </span><br><p id=tha-ap424:8.3><span class=root>Kappasatasahassāni, </span><br><p id=tha-ap424:8.4><span class=root>vinipātaṁ na gacchasi. </span><br><p id=tha-ap424:9.1><span class=root>Chattiṁsakkhattuṁ devindo, </span><br><p id=tha-ap424:9.2><span class=root>devarajjaṁ karissasi; </span><br><p id=tha-ap424:9.3><span class=root>Tettiṁsakkhattuṁ rājā ca, </span><br><p id=tha-ap424:9.4><span class=root>cakkavattī bhavissasi. </span><br><p id=tha-ap424:10.1><span class=root>Padesarajjaṁ vipulaṁ, </span><br><p id=tha-ap424:10.2><span class=root>gaṇanāto asaṅkhiyaṁ; </span><br><p id=tha-ap424:10.3><span class=root>Devaloke manusse vā, </span><br><p id=tha-ap424:10.4><span class=root>saṁsaranto tuvaṁ bhave. </span><br><p id=tha-ap424:11.1><span class=root>Rūpavā guṇasampanno, </span><br><p id=tha-ap424:11.2><span class=root>anavakkantadehavā; </span><br><p id=tha-ap424:11.3><span class=root>Akkhobhaṁ amitaṁ dussaṁ, </span><br><p id=tha-ap424:11.4><span class=root>labhissasi yadicchakaṁ’. </span><br><p id=tha-ap424:12.1><span class=root>Idaṁ vatvāna sambuddho, </span><br><p id=tha-ap424:12.2><span class=root>jalajuttamanāmako; </span><br><p id=tha-ap424:12.3><span class=root>Nabhaṁ abbhuggamī vīro, </span><br><p id=tha-ap424:12.4><span class=root>haṁsarājāva ambare. </span><br><p id=tha-ap424:13.1><span class=root>Yaṁ yaṁ yonupapajjāmi, </span><br><p id=tha-ap424:13.2><span class=root>devattaṁ atha mānusaṁ; </span><br><p id=tha-ap424:13.3><span class=root>Bhoge me ūnatā natthi, </span><br><p id=tha-ap424:13.4><span class=root>ekadussassidaṁ phalaṁ. </span><br><p id=tha-ap424:14.1><span class=root>Paduddhāre paduddhāre, </span><br><p id=tha-ap424:14.2><span class=root>dussaṁ nibbattate mamaṁ; </span><br><p id=tha-ap424:14.3><span class=root>Heṭṭhā dussamhi tiṭṭhāmi, </span><br><p id=tha-ap424:14.4><span class=root>uparicchadanaṁ mama. </span><br><p id=tha-ap424:15.1><span class=root>Cakkavāḷaṁ upādāya, </span><br><p id=tha-ap424:15.2><span class=root>sakānanaṁ sapabbataṁ; </span><br><p id=tha-ap424:15.3><span class=root>Icchamāno cahaṁ ajja, </span><br><p id=tha-ap424:15.4><span class=root>dussehacchādayeyya taṁ. </span><br><p id=tha-ap424:16.1><span class=root>Teneva ekadussena, </span><br><p id=tha-ap424:16.2><span class=root>saṁsaranto bhavābhave; </span><br><p id=tha-ap424:16.3><span class=root>Suvaṇṇavaṇṇo hutvāna, </span><br><p id=tha-ap424:16.4><span class=root>saṁsarāmi bhavābhave. </span><br><p id=tha-ap424:17.1><span class=root>Vipākaṁ ekadussassa, </span><br><p id=tha-ap424:17.2><span class=root>nājjhagaṁ katthacikkhayaṁ; </span><br><p id=tha-ap424:17.3><span class=root>Ayaṁ me antimā jāti, </span><br><p id=tha-ap424:17.4><span class=root>vipaccati idhāpi me. </span><br><p id=tha-ap424:18.1><span class=root>Satasahassito kappe, </span><br><p id=tha-ap424:18.2><span class=root>yaṁ dussamadadiṁ tadā; </span><br><p id=tha-ap424:18.3><span class=root>Duggatiṁ nābhijānāmi, </span><br><p id=tha-ap424:18.4><span class=root>ekadussassidaṁ phalaṁ. </span><br><p id=tha-ap424:19.1><span class=root>Kilesā jhāpitā mayhaṁ, </span><br><p id=tha-ap424:19.2><span class=root>…pe… </span><br><p id=tha-ap424:19.3><span class=root>viharāmi anāsavo. </span><br><p id=tha-ap424:20.1><span class=root>Svāgataṁ vata me āsi, </span><br><p id=tha-ap424:20.2><span class=root>…pe… </span><br><p id=tha-ap424:20.3><span class=root>kataṁ buddhassa sāsanaṁ. </span><br><p id=tha-ap424:21.1><span class=root>Paṭisambhidā catasso, </span><br><p id=tha-ap424:21.2><span class=root>…pe… </span><br><p id=tha-ap424:21.3><span class=root>kataṁ buddhassa sāsanaṁ”. </span><br><p id=tha-ap424:22.1><span class=root>Itthaṁ sudaṁ āyasmā ekadussadāyako thero imā gāthāyo abhāsitthāti. </span><br><p id=tha-ap424:23.1><span class=root>Ekadussadāyakattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>