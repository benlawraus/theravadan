<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0036.html>Previous</a><a href=/canon/en/pli/ms/sutta/kn/tha-ap/tha-ap0038.html>Next</a></div><p id=tha-ap37:0.1><span class=root>Therāpadāna </span><br><p id=tha-ap37:0.2><span class=root>Kuṇḍadhānavagga </span><br><p id=tha-ap37:0.3><span class="root big-bold">Mogharājattheraapadāna </span><br><p id=tha-ap37:1.1><span class=root>“Atthadassī tu bhagavā, </span><br><p id=tha-ap37:1.2><span class=root>sayambhū aparājito; </span><br><p id=tha-ap37:1.3><span class=root>Bhikkhusaṅghaparibyūḷho, </span><br><p id=tha-ap37:1.4><span class=root>rathiyaṁ paṭipajjatha. </span><br><p id=tha-ap37:2.1><span class=root>Sissehi samparivuto, </span><br><p id=tha-ap37:2.2><span class=root>gharamhā abhinikkhamiṁ; </span><br><p id=tha-ap37:2.3><span class=root>Nikkhamitvānahaṁ tattha, </span><br><p id=tha-ap37:2.4><span class=root>addasaṁ lokanāyakaṁ. </span><br><p id=tha-ap37:3.1><span class=root>Abhivādiya sambuddhaṁ, </span><br><p id=tha-ap37:3.2><span class=root>sire katvāna añjaliṁ; </span><br><p id=tha-ap37:3.3><span class=root>Sakaṁ cittaṁ pasādetvā, </span><br><p id=tha-ap37:3.4><span class=root>santhaviṁ lokanāyakaṁ. </span><br><p id=tha-ap37:4.1><span class=root>Yāvatā rūpino sattā, </span><br><p id=tha-ap37:4.2><span class=root>arūpī vā asaññino; </span><br><p id=tha-ap37:4.3><span class=root>Sabbe te tava ñāṇamhi, </span><br><p id=tha-ap37:4.4><span class=root>anto honti samogadhā. </span><br><p id=tha-ap37:5.1><span class=root>Sukhumacchikajālena, </span><br><p id=tha-ap37:5.2><span class=root>udakaṁ yo parikkhipe; </span><br><p id=tha-ap37:5.3><span class=root>Ye keci udake pāṇā, </span><br><p id=tha-ap37:5.4><span class=root>antojāle bhavanti te. </span><br><p id=tha-ap37:6.1><span class=root>Yesañca cetanā atthi, </span><br><p id=tha-ap37:6.2><span class=root>rūpino ca arūpino; </span><br><p id=tha-ap37:6.3><span class=root>Sabbe te tava ñāṇamhi, </span><br><p id=tha-ap37:6.4><span class=root>anto honti samogadhā. </span><br><p id=tha-ap37:7.1><span class=root>Samuddharasimaṁ lokaṁ, </span><br><p id=tha-ap37:7.2><span class=root>andhakārasamākulaṁ; </span><br><p id=tha-ap37:7.3><span class=root>Tava dhammaṁ suṇitvāna, </span><br><p id=tha-ap37:7.4><span class=root>kaṅkhāsotaṁ taranti te. </span><br><p id=tha-ap37:8.1><span class=root>Avijjānivute loke, </span><br><p id=tha-ap37:8.2><span class=root>andhakārena otthaṭe; </span><br><p id=tha-ap37:8.3><span class=root>Tava ñāṇamhi jotante, </span><br><p id=tha-ap37:8.4><span class=root>andhakārā padhaṁsitā. </span><br><p id=tha-ap37:9.1><span class=root>Tuvaṁ cakkhūsi sabbesaṁ, </span><br><p id=tha-ap37:9.2><span class=root>mahātamapanūdano; </span><br><p id=tha-ap37:9.3><span class=root>Tava dhammaṁ suṇitvāna, </span><br><p id=tha-ap37:9.4><span class=root>nibbāyati bahujjano. </span><br><p id=tha-ap37:10.1><span class=root>Puṭakaṁ pūrayitvāna, </span><br><p id=tha-ap37:10.2><span class=root>madhukhuddamaneḷakaṁ; </span><br><p id=tha-ap37:10.3><span class=root>Ubho hatthehi paggayha, </span><br><p id=tha-ap37:10.4><span class=root>upanesiṁ mahesino. </span><br><p id=tha-ap37:11.1><span class=root>Paṭiggaṇhi mahāvīro, </span><br><p id=tha-ap37:11.2><span class=root>sahatthena mahā isi; </span><br><p id=tha-ap37:11.3><span class=root>Bhuñjitvā tañca sabbaññū, </span><br><p id=tha-ap37:11.4><span class=root>vehāsaṁ nabhamuggami. </span><br><p id=tha-ap37:12.1><span class=root>Antalikkhe ṭhito satthā, </span><br><p id=tha-ap37:12.2><span class=root>atthadassī narāsabho; </span><br><p id=tha-ap37:12.3><span class=root>Mama cittaṁ pasādento, </span><br><p id=tha-ap37:12.4><span class=root>imā gāthā abhāsatha. </span><br><p id=tha-ap37:13.1><span class=root>‘Yenidaṁ thavitaṁ ñāṇaṁ, </span><br><p id=tha-ap37:13.2><span class=root>buddhaseṭṭho ca thomito; </span><br><p id=tha-ap37:13.3><span class=root>Tena cittappasādena, </span><br><p id=tha-ap37:13.4><span class=root>duggatiṁ so na gacchati. </span><br><p id=tha-ap37:14.1><span class=root>Catuddasañcakkhattuṁ so, </span><br><p id=tha-ap37:14.2><span class=root>devarajjaṁ karissati; </span><br><p id=tha-ap37:14.3><span class=root>Pathabyā rajjaṁ aṭṭhasataṁ, </span><br><p id=tha-ap37:14.4><span class=root>vasudhaṁ āvasissati. </span><br><p id=tha-ap37:15.1><span class=root>Pañceva satakkhattuñca, </span><br><p id=tha-ap37:15.2><span class=root>cakkavattī bhavissati; </span><br><p id=tha-ap37:15.3><span class=root>Padesarajjaṁ asaṅkheyyaṁ, </span><br><p id=tha-ap37:15.4><span class=root>mahiyā kārayissati. </span><br><p id=tha-ap37:16.1><span class=root>Ajjhāyako mantadharo, </span><br><p id=tha-ap37:16.2><span class=root>tiṇṇaṁ vedāna pāragū; </span><br><p id=tha-ap37:16.3><span class=root>Gotamassa bhagavato, </span><br><p id=tha-ap37:16.4><span class=root>sāsane pabbajissati. </span><br><p id=tha-ap37:17.1><span class=root>Gambhīraṁ nipuṇaṁ atthaṁ, </span><br><p id=tha-ap37:17.2><span class=root>ñāṇena vicinissati; </span><br><p id=tha-ap37:17.3><span class=root>Mogharājāti nāmena, </span><br><p id=tha-ap37:17.4><span class=root>hessati satthu sāvako. </span><br><p id=tha-ap37:18.1><span class=root>Tīhi vijjāhi sampannaṁ, </span><br><p id=tha-ap37:18.2><span class=root>katakiccamanāsavaṁ; </span><br><p id=tha-ap37:18.3><span class=root>Gotamo satthavāhaggo, </span><br><p id=tha-ap37:18.4><span class=root>etadagge ṭhapessati’. </span><br><p id=tha-ap37:19.1><span class=root>Hitvā mānusakaṁ yogaṁ, </span><br><p id=tha-ap37:19.2><span class=root>chetvāna bhavabandhanaṁ; </span><br><p id=tha-ap37:19.3><span class=root>Sabbāsave pariññāya, </span><br><p id=tha-ap37:19.4><span class=root>viharāmi anāsavo. </span><br><p id=tha-ap37:20.1><span class=root>Paṭisambhidā catasso, </span><br><p id=tha-ap37:20.2><span class=root>…pe… </span><br><p id=tha-ap37:20.3><span class=root>kataṁ buddhassa sāsanaṁ”. </span><br><p id=tha-ap37:21.1><span class=root>Itthaṁ sudaṁ āyasmā mogharājo thero imā gāthāyo abhāsitthāti. </span><br><p id=tha-ap37:22.1><span class=root>Mogharājattherassāpadānaṁ pañcamaṁ. </span><br></main><footer class="container footer"><small><a href=/about/>Contact info</a></small></footer>