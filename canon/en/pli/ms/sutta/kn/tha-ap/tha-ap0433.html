<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0432.html>Previous</a><a href=/canon/en/pli/ms/sutta/kn/tha-ap/tha-ap0434.html>Next</a></div><p id=tha-ap433:0.1><span class=root>Therāpadāna </span><br><p id=tha-ap433:0.2><span class=root>Ekavihārivagga </span><br><p id=tha-ap433:0.3><span class="root big-bold">1 Ekavihārikattheraapadāna </span><br><p id=tha-ap433:1.1><span class=root>“Imamhi bhaddake kappe, </span><br><p id=tha-ap433:1.2><span class=root>brahmabandhu mahāyaso; </span><br><p id=tha-ap433:1.3><span class=root>Kassapo nāma gottena, </span><br><p id=tha-ap433:1.4><span class=root>uppajji vadataṁ varo. </span><br><p id=tha-ap433:2.1><span class=root>Nippapañco nirālambo, </span><br><p id=tha-ap433:2.2><span class=root>ākāsasamamānaso; </span><br><p id=tha-ap433:2.3><span class=root>Suññatābahulo tādī, </span><br><p id=tha-ap433:2.4><span class=root>animittarato vasī. </span><br><p id=tha-ap433:3.1><span class=root>Asaṅgacitto nikleso, </span><br><p id=tha-ap433:3.2><span class=root>asaṁsaṭṭho kule gaṇe; </span><br><p id=tha-ap433:3.3><span class=root>Mahākāruṇiko vīro, </span><br><p id=tha-ap433:3.4><span class=root>vinayopāyakovido. </span><br><p id=tha-ap433:4.1><span class=root>Uyyutto parakiccesu, </span><br><p id=tha-ap433:4.2><span class=root>vinayanto sadevake; </span><br><p id=tha-ap433:4.3><span class=root>Nibbānagamanaṁ maggaṁ, </span><br><p id=tha-ap433:4.4><span class=root>gatiṁ paṅkavisosanaṁ. </span><br><p id=tha-ap433:5.1><span class=root>Amataṁ paramassādaṁ, </span><br><p id=tha-ap433:5.2><span class=root>jarāmaccunivāraṇaṁ; </span><br><p id=tha-ap433:5.3><span class=root>Mahāparisamajjhe so, </span><br><p id=tha-ap433:5.4><span class=root>nisinno lokatārako. </span><br><p id=tha-ap433:6.1><span class=root>Karavīkaruto nātho, </span><br><p id=tha-ap433:6.2><span class=root>brahmaghoso tathāgato; </span><br><p id=tha-ap433:6.3><span class=root>Uddharanto mahāduggā, </span><br><p id=tha-ap433:6.4><span class=root>vippanaṭṭhe anāyake. </span><br><p id=tha-ap433:7.1><span class=root>Desento virajaṁ dhammaṁ, </span><br><p id=tha-ap433:7.2><span class=root>diṭṭho me lokanāyako; </span><br><p id=tha-ap433:7.3><span class=root>Tassa dhammaṁ suṇitvāna, </span><br><p id=tha-ap433:7.4><span class=root>pabbajiṁ anagāriyaṁ. </span><br><p id=tha-ap433:8.1><span class=root>Pabbajitvā tadāpāhaṁ, </span><br><p id=tha-ap433:8.2><span class=root>cintento jinasāsanaṁ; </span><br><p id=tha-ap433:8.3><span class=root>Ekakova vane ramme, </span><br><p id=tha-ap433:8.4><span class=root>vasiṁ saṁsaggapīḷito. </span><br><p id=tha-ap433:9.1><span class=root>Sakkāyavūpakāso me, </span><br><p id=tha-ap433:9.2><span class=root>hetubhūto mamābhavī; </span><br><p id=tha-ap433:9.3><span class=root>Manaso vūpakāsassa, </span><br><p id=tha-ap433:9.4><span class=root>saṁsaggabhayadassino. </span><br><p id=tha-ap433:10.1><span class=root>Kilesā jhāpitā mayhaṁ, </span><br><p id=tha-ap433:10.2><span class=root>bhavā sabbe samūhatā; </span><br><p id=tha-ap433:10.3><span class=root>Nāgova bandhanaṁ chetvā, </span><br><p id=tha-ap433:10.4><span class=root>viharāmi anāsavo. </span><br><p id=tha-ap433:11.1><span class=root>Svāgataṁ vata me āsi, </span><br><p id=tha-ap433:11.2><span class=root>mama buddhassa santike; </span><br><p id=tha-ap433:11.3><span class=root>Tisso vijjā anuppattā, </span><br><p id=tha-ap433:11.4><span class=root>kataṁ buddhassa sāsanaṁ. </span><br><p id=tha-ap433:12.1><span class=root>Paṭisambhidā catasso, </span><br><p id=tha-ap433:12.2><span class=root>vimokkhāpi ca aṭṭhime; </span><br><p id=tha-ap433:12.3><span class=root>Chaḷabhiññā sacchikatā, </span><br><p id=tha-ap433:12.4><span class=root>kataṁ buddhassa sāsanaṁ”. </span><br><p id=tha-ap433:13.1><span class=root>Itthaṁ sudaṁ āyasmā ekavihāriko thero imā gāthāyo abhāsitthāti. </span><br><p id=tha-ap433:14.1><span class=root>Ekavihārikattherassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>