<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0485.html>Previous</a><a href=/canon/en/pli/ms/sutta/kn/tha-ap/tha-ap0487.html>Next</a></div><p id=tha-ap486:0.1><span class=root>Therāpadāna </span><br><p id=tha-ap486:0.2><span class=root>Paṁsukūlavagga </span><br><p id=tha-ap486:0.3><span class="root big-bold">4 Ñāṇathavikattheraapadāna </span><br><p id=tha-ap486:1.1><span class=root>“Dakkhiṇe himavantassa, </span><br><p id=tha-ap486:1.2><span class=root>sukato assamo mama; </span><br><p id=tha-ap486:1.3><span class=root>Uttamatthaṁ gavesanto, </span><br><p id=tha-ap486:1.4><span class=root>vasāmi vipine tadā. </span><br><p id=tha-ap486:2.1><span class=root>Lābhālābhena santuṭṭho, </span><br><p id=tha-ap486:2.2><span class=root>mūlena ca phalena ca; </span><br><p id=tha-ap486:2.3><span class=root>Anvesanto ācariyaṁ, </span><br><p id=tha-ap486:2.4><span class=root>vasāmi ekako ahaṁ. </span><br><p id=tha-ap486:3.1><span class=root>Sumedho nāma sambuddho, </span><br><p id=tha-ap486:3.2><span class=root>loke uppajji tāvade; </span><br><p id=tha-ap486:3.3><span class=root>Catusaccaṁ pakāseti, </span><br><p id=tha-ap486:3.4><span class=root>uddharanto mahājanaṁ. </span><br><p id=tha-ap486:4.1><span class=root>Nāhaṁ suṇomi sambuddhaṁ, </span><br><p id=tha-ap486:4.2><span class=root>napi me koci saṁsati; </span><br><p id=tha-ap486:4.3><span class=root>Aṭṭhavasse atikkante, </span><br><p id=tha-ap486:4.4><span class=root>assosiṁ lokanāyakaṁ. </span><br><p id=tha-ap486:5.1><span class=root>Aggidāruṁ nīharitvā, </span><br><p id=tha-ap486:5.2><span class=root>sammajjitvāna assamaṁ; </span><br><p id=tha-ap486:5.3><span class=root>Khāribhāraṁ gahetvāna, </span><br><p id=tha-ap486:5.4><span class=root>nikkhamiṁ vipinā ahaṁ. </span><br><p id=tha-ap486:6.1><span class=root>Ekarattiṁ vasantohaṁ, </span><br><p id=tha-ap486:6.2><span class=root>gāmesu nigamesu ca; </span><br><p id=tha-ap486:6.3><span class=root>Anupubbena candavatiṁ, </span><br><p id=tha-ap486:6.4><span class=root>tadāhaṁ upasaṅkamiṁ. </span><br><p id=tha-ap486:7.1><span class=root>Bhagavā tamhi samaye, </span><br><p id=tha-ap486:7.2><span class=root>sumedho lokanāyako; </span><br><p id=tha-ap486:7.3><span class=root>Uddharanto bahū satte, </span><br><p id=tha-ap486:7.4><span class=root>deseti amataṁ padaṁ. </span><br><p id=tha-ap486:8.1><span class=root>Janakāyamatikkamma, </span><br><p id=tha-ap486:8.2><span class=root>vanditvā jinasāgaraṁ; </span><br><p id=tha-ap486:8.3><span class=root>Ekaṁsaṁ ajinaṁ katvā, </span><br><p id=tha-ap486:8.4><span class=root>santhaviṁ lokanāyakaṁ. </span><br><p id=tha-ap486:9.1><span class=root>‘Tuvaṁ satthā ca ketu ca, </span><br><p id=tha-ap486:9.2><span class=root>dhajo yūpo ca pāṇinaṁ; </span><br><p id=tha-ap486:9.3><span class=root>Parāyaṇo patiṭṭhā ca, </span><br><p id=tha-ap486:9.4><span class=root>dīpo ca dvipaduttamo. </span><br><p id=tha-ap486:10.1><span class=root>Ekavīsatimaṁ bhāṇavāraṁ. </span><br><p id=tha-ap486:11.1><span class=root>Nepuñño dassane vīro, </span><br><p id=tha-ap486:11.2><span class=root>tāresi janataṁ tuvaṁ; </span><br><p id=tha-ap486:11.3><span class=root>Natthañño tārako loke, </span><br><p id=tha-ap486:11.4><span class=root>tavuttaritaro mune. </span><br><p id=tha-ap486:12.1><span class=root>Sakkā theve kusaggena, </span><br><p id=tha-ap486:12.2><span class=root>pametuṁ sāgaruttame; </span><br><p id=tha-ap486:12.3><span class=root>Na tveva tava sabbaññu, </span><br><p id=tha-ap486:12.4><span class=root>ñāṇaṁ sakkā pametave. </span><br><p id=tha-ap486:13.1><span class=root>Tuladaṇḍe ṭhapetvāna, </span><br><p id=tha-ap486:13.2><span class=root>mahiṁ sakkā dharetave; </span><br><p id=tha-ap486:13.3><span class=root>Na tveva tava paññāya, </span><br><p id=tha-ap486:13.4><span class=root>pamāṇamatthi cakkhuma. </span><br><p id=tha-ap486:14.1><span class=root>Ākāso minituṁ sakkā, </span><br><p id=tha-ap486:14.2><span class=root>rajjuyā aṅgulena vā; </span><br><p id=tha-ap486:14.3><span class=root>Na tveva tava sabbaññu, </span><br><p id=tha-ap486:14.4><span class=root>sīlaṁ sakkā pametave. </span><br><p id=tha-ap486:15.1><span class=root>Mahāsamudde udakaṁ, </span><br><p id=tha-ap486:15.2><span class=root>ākāso ca vasundharā; </span><br><p id=tha-ap486:15.3><span class=root>Parimeyyāni etāni, </span><br><p id=tha-ap486:15.4><span class=root>appameyyosi cakkhuma’. </span><br><p id=tha-ap486:16.1><span class=root>Chahi gāthāhi sabbaññuṁ, </span><br><p id=tha-ap486:16.2><span class=root>kittayitvā mahāyasaṁ; </span><br><p id=tha-ap486:16.3><span class=root>Añjaliṁ paggahetvāna, </span><br><p id=tha-ap486:16.4><span class=root>tuṇhī aṭṭhāsahaṁ tadā. </span><br><p id=tha-ap486:17.1><span class=root>Yaṁ vadanti sumedhoti, </span><br><p id=tha-ap486:17.2><span class=root>bhūripaññaṁ sumedhasaṁ; </span><br><p id=tha-ap486:17.3><span class=root>Bhikkhusaṅghe nisīditvā, </span><br><p id=tha-ap486:17.4><span class=root>imā gāthā abhāsatha. </span><br><p id=tha-ap486:18.1><span class=root>‘Yo me ñāṇaṁ pakittesi, </span><br><p id=tha-ap486:18.2><span class=root>vippasannena cetasā; </span><br><p id=tha-ap486:18.3><span class=root>Tamahaṁ kittayissāmi, </span><br><p id=tha-ap486:18.4><span class=root>suṇātha mama bhāsato. </span><br><p id=tha-ap486:19.1><span class=root>Sattasattati kappāni, </span><br><p id=tha-ap486:19.2><span class=root>devaloke ramissati; </span><br><p id=tha-ap486:19.3><span class=root>Sahassakkhattuṁ devindo, </span><br><p id=tha-ap486:19.4><span class=root>devarajjaṁ karissati. </span><br><p id=tha-ap486:20.1><span class=root>Anekasatakkhattuñca, </span><br><p id=tha-ap486:20.2><span class=root>cakkavattī bhavissati; </span><br><p id=tha-ap486:20.3><span class=root>Padesarajjaṁ vipulaṁ, </span><br><p id=tha-ap486:20.4><span class=root>gaṇanāto asaṅkhiyaṁ. </span><br><p id=tha-ap486:21.1><span class=root>Devabhūto manusso vā, </span><br><p id=tha-ap486:21.2><span class=root>puññakammasamāhito; </span><br><p id=tha-ap486:21.3><span class=root>Anūnamanasaṅkappo, </span><br><p id=tha-ap486:21.4><span class=root>tikkhapañño bhavissati’. </span><br><p id=tha-ap486:22.1><span class=root>Tiṁsakappasahassamhi, </span><br><p id=tha-ap486:22.2><span class=root>okkākakulasambhavo; </span><br><p id=tha-ap486:22.3><span class=root>Gotamo nāma gottena, </span><br><p id=tha-ap486:22.4><span class=root>satthā loke bhavissati. </span><br><p id=tha-ap486:23.1><span class=root>Agārā abhinikkhamma, </span><br><p id=tha-ap486:23.2><span class=root>pabbajissatikiñcano; </span><br><p id=tha-ap486:23.3><span class=root>Jātiyā sattavassena, </span><br><p id=tha-ap486:23.4><span class=root>arahattaṁ phusissati. </span><br><p id=tha-ap486:24.1><span class=root>Yato sarāmi attānaṁ, </span><br><p id=tha-ap486:24.2><span class=root>yato pattosmi sāsanaṁ; </span><br><p id=tha-ap486:24.3><span class=root>Etthantare na jānāmi, </span><br><p id=tha-ap486:24.4><span class=root>cetanaṁ amanoramaṁ. </span><br><p id=tha-ap486:25.1><span class=root>Saṁsaritvā bhave sabbe, </span><br><p id=tha-ap486:25.2><span class=root>sampattānubhaviṁ ahaṁ; </span><br><p id=tha-ap486:25.3><span class=root>Bhoge me ūnatā natthi, </span><br><p id=tha-ap486:25.4><span class=root>phalaṁ ñāṇassa thomane. </span><br><p id=tha-ap486:26.1><span class=root>Tiyaggī nibbutā mayhaṁ, </span><br><p id=tha-ap486:26.2><span class=root>bhavā sabbe samūhatā; </span><br><p id=tha-ap486:26.3><span class=root>Sabbāsavā parikkhīṇā, </span><br><p id=tha-ap486:26.4><span class=root>natthi dāni punabbhavo. </span><br><p id=tha-ap486:27.1><span class=root>Tiṁsakappasahassamhi, </span><br><p id=tha-ap486:27.2><span class=root>yaṁ ñāṇamathaviṁ ahaṁ; </span><br><p id=tha-ap486:27.3><span class=root>Duggatiṁ nābhijānāmi, </span><br><p id=tha-ap486:27.4><span class=root>phalaṁ ñāṇassa thomane. </span><br><p id=tha-ap486:28.1><span class=root>Kilesā jhāpitā mayhaṁ, </span><br><p id=tha-ap486:28.2><span class=root>…pe… </span><br><p id=tha-ap486:28.3><span class=root>viharāmi anāsavo. </span><br><p id=tha-ap486:29.1><span class=root>Svāgataṁ vata me āsi, </span><br><p id=tha-ap486:29.2><span class=root>…pe… </span><br><p id=tha-ap486:29.3><span class=root>kataṁ buddhassa sāsanaṁ. </span><br><p id=tha-ap486:30.1><span class=root>Paṭisambhidā catasso, </span><br><p id=tha-ap486:30.2><span class=root>…pe… </span><br><p id=tha-ap486:30.3><span class=root>kataṁ buddhassa sāsanaṁ”. </span><br><p id=tha-ap486:31.1><span class=root>Itthaṁ sudaṁ āyasmā ñāṇathaviko thero imā gāthāyo abhāsitthāti. </span><br><p id=tha-ap486:32.1><span class=root>Ñāṇathavikattherassāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>