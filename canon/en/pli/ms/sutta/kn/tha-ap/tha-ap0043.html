<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0042.html>Previous</a><a href=/canon/en/pli/ms/sutta/kn/tha-ap/tha-ap0044.html>Next</a></div><p id=tha-ap43:0.1><span class=root>Therāpadāna </span><br><p id=tha-ap43:0.2><span class=root>Upālivagga </span><br><p id=tha-ap43:0.3><span class="root big-bold">1 Bhāgineyyupālittheraapadāna </span><br><p id=tha-ap43:1.1><span class=root>“Khīṇāsavasahassehi, </span><br><p id=tha-ap43:1.2><span class=root>parivuto lokanāyako; </span><br><p id=tha-ap43:1.3><span class=root>Vivekamanuyutto so, </span><br><p id=tha-ap43:1.4><span class=root>gacchate paṭisallituṁ. </span><br><p id=tha-ap43:2.1><span class=root>Ajinena nivatthohaṁ, </span><br><p id=tha-ap43:2.2><span class=root>tidaṇḍaparidhārako; </span><br><p id=tha-ap43:2.3><span class=root>Bhikkhusaṅghaparibyūḷhaṁ, </span><br><p id=tha-ap43:2.4><span class=root>addasaṁ lokanāyakaṁ. </span><br><p id=tha-ap43:3.1><span class=root>Ekaṁsaṁ ajinaṁ katvā, </span><br><p id=tha-ap43:3.2><span class=root>sire katvāna añjaliṁ; </span><br><p id=tha-ap43:3.3><span class=root>Sambuddhaṁ abhivādetvā, </span><br><p id=tha-ap43:3.4><span class=root>santhaviṁ lokanāyakaṁ. </span><br><p id=tha-ap43:4.1><span class=root>Yathāṇḍajā ca saṁsedā, </span><br><p id=tha-ap43:4.2><span class=root>opapātī jalābujā; </span><br><p id=tha-ap43:4.3><span class=root>Kākādipakkhino sabbe, </span><br><p id=tha-ap43:4.4><span class=root>antalikkhacarā sadā. </span><br><p id=tha-ap43:5.1><span class=root>‘Ye keci pāṇabhūtatthi, </span><br><p id=tha-ap43:5.2><span class=root>saññino vā asaññino; </span><br><p id=tha-ap43:5.3><span class=root>Sabbe te tava ñāṇamhi, </span><br><p id=tha-ap43:5.4><span class=root>anto honti samogadhā. </span><br><p id=tha-ap43:6.1><span class=root>Gandhā ca pabbateyyā ye, </span><br><p id=tha-ap43:6.2><span class=root>himavantanaguttame; </span><br><p id=tha-ap43:6.3><span class=root>Sabbe te tava sīlamhi, </span><br><p id=tha-ap43:6.4><span class=root>kalāyapi na yujjare. </span><br><p id=tha-ap43:7.1><span class=root>Mohandhakārapakkhando, </span><br><p id=tha-ap43:7.2><span class=root>ayaṁ loko sadevako; </span><br><p id=tha-ap43:7.3><span class=root>Tava ñāṇamhi jotante, </span><br><p id=tha-ap43:7.4><span class=root>andhakārā vidhaṁsitā. </span><br><p id=tha-ap43:8.1><span class=root>Yathā atthaṅgate sūriye, </span><br><p id=tha-ap43:8.2><span class=root>honti sattā tamogatā; </span><br><p id=tha-ap43:8.3><span class=root>Evaṁ buddhe anuppanne, </span><br><p id=tha-ap43:8.4><span class=root>hoti loko tamogato. </span><br><p id=tha-ap43:9.1><span class=root>Yathodayanto ādicco, </span><br><p id=tha-ap43:9.2><span class=root>vinodeti tamaṁ sadā; </span><br><p id=tha-ap43:9.3><span class=root>Tatheva tvaṁ buddhaseṭṭha, </span><br><p id=tha-ap43:9.4><span class=root>viddhaṁsesi tamaṁ sadā. </span><br><p id=tha-ap43:10.1><span class=root>Padhānapahitattosi, </span><br><p id=tha-ap43:10.2><span class=root>buddho loke sadevake; </span><br><p id=tha-ap43:10.3><span class=root>Tava kammābhiraddhena, </span><br><p id=tha-ap43:10.4><span class=root>tosesi janataṁ bahuṁ’. </span><br><p id=tha-ap43:11.1><span class=root>Taṁ sabbaṁ anumoditvā, </span><br><p id=tha-ap43:11.2><span class=root>padumuttaro mahāmuni; </span><br><p id=tha-ap43:11.3><span class=root>Nabhaṁ abbhuggamī dhīro, </span><br><p id=tha-ap43:11.4><span class=root>haṁsarājāva ambare. </span><br><p id=tha-ap43:12.1><span class=root>Abbhuggantvāna sambuddho, </span><br><p id=tha-ap43:12.2><span class=root>mahesi padumuttaro; </span><br><p id=tha-ap43:12.3><span class=root>Antalikkhe ṭhito satthā, </span><br><p id=tha-ap43:12.4><span class=root>imā gāthā abhāsatha. </span><br><p id=tha-ap43:13.1><span class=root>Yenidaṁ thavitaṁ ñāṇaṁ, </span><br><p id=tha-ap43:13.2><span class=root>opammehi samāyutaṁ; </span><br><p id=tha-ap43:13.3><span class=root>Tamahaṁ kittayissāmi, </span><br><p id=tha-ap43:13.4><span class=root>suṇātha mama bhāsato. </span><br><p id=tha-ap43:14.1><span class=root>‘Aṭṭhārasañca khattuṁ so, </span><br><p id=tha-ap43:14.2><span class=root>devarājā bhavissati; </span><br><p id=tha-ap43:14.3><span class=root>Pathabyā rajjaṁ tisataṁ, </span><br><p id=tha-ap43:14.4><span class=root>vasudhaṁ āvasissati. </span><br><p id=tha-ap43:15.1><span class=root>Pañcavīsatikkhattuñca, </span><br><p id=tha-ap43:15.2><span class=root>cakkavattī bhavissati; </span><br><p id=tha-ap43:15.3><span class=root>Padesarajjaṁ vipulaṁ, </span><br><p id=tha-ap43:15.4><span class=root>gaṇanāto asaṅkhiyaṁ. </span><br><p id=tha-ap43:16.1><span class=root>Kappasatasahassamhi, </span><br><p id=tha-ap43:16.2><span class=root>okkākakulasambhavo; </span><br><p id=tha-ap43:16.3><span class=root>Gotamo nāma gottena, </span><br><p id=tha-ap43:16.4><span class=root>satthā loke bhavissati. </span><br><p id=tha-ap43:17.1><span class=root>Tusitā hi cavitvāna, </span><br><p id=tha-ap43:17.2><span class=root>sukkamūlena codito; </span><br><p id=tha-ap43:17.3><span class=root>Hīnova jātiyā santo, </span><br><p id=tha-ap43:17.4><span class=root>upāli nāma hessati. </span><br><p id=tha-ap43:18.1><span class=root>So pacchā pabbajitvāna, </span><br><p id=tha-ap43:18.2><span class=root>virājetvāna pāpakaṁ; </span><br><p id=tha-ap43:18.3><span class=root>Sabbāsave pariññāya, </span><br><p id=tha-ap43:18.4><span class=root>nibbāyissatināsavo. </span><br><p id=tha-ap43:19.1><span class=root>Tuṭṭho ca gotamo buddho, </span><br><p id=tha-ap43:19.2><span class=root>sakyaputto mahāyaso; </span><br><p id=tha-ap43:19.3><span class=root>Vinayādhigataṁ tassa, </span><br><p id=tha-ap43:19.4><span class=root>etadagge ṭhapessati’. </span><br><p id=tha-ap43:20.1><span class=root>Saddhāyāhaṁ pabbajito, </span><br><p id=tha-ap43:20.2><span class=root>katakicco anāsavo; </span><br><p id=tha-ap43:20.3><span class=root>Sabbāsave pariññāya, </span><br><p id=tha-ap43:20.4><span class=root>viharāmi anāsavo. </span><br><p id=tha-ap43:21.1><span class=root>Bhagavā cānukampī maṁ, </span><br><p id=tha-ap43:21.2><span class=root>vinayehaṁ visārado; </span><br><p id=tha-ap43:21.3><span class=root>Sakakammābhiraddho ca, </span><br><p id=tha-ap43:21.4><span class=root>viharāmi anāsavo. </span><br><p id=tha-ap43:22.1><span class=root>Saṁvuto pātimokkhamhi, </span><br><p id=tha-ap43:22.2><span class=root>indriyesu ca pañcasu; </span><br><p id=tha-ap43:22.3><span class=root>Dhāremi vinayaṁ sabbaṁ, </span><br><p id=tha-ap43:22.4><span class=root>kevalaṁ ratanākaraṁ. </span><br><p id=tha-ap43:23.1><span class=root>Mamañca guṇamaññāya, </span><br><p id=tha-ap43:23.2><span class=root>satthā loke anuttaro; </span><br><p id=tha-ap43:23.3><span class=root>Bhikkhusaṅghe nisīditvā, </span><br><p id=tha-ap43:23.4><span class=root>etadagge ṭhapesi maṁ. </span><br><p id=tha-ap43:24.1><span class=root>Paṭisambhidā catasso, </span><br><p id=tha-ap43:24.2><span class=root>vimokkhāpi ca aṭṭhime; </span><br><p id=tha-ap43:24.3><span class=root>Chaḷabhiññā sacchikatā, </span><br><p id=tha-ap43:24.4><span class=root>kataṁ buddhassa sāsanaṁ”. </span><br><p id=tha-ap43:25.1><span class=root>Itthaṁ sudaṁ āyasmā upāli thero imā gāthāyo abhāsitthāti. </span><br><p id=tha-ap43:26.1><span class=root>Bhāgineyyupālittherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>