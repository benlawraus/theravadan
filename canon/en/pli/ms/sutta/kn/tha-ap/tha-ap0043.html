<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0042.html>Previous</a><a href=/canon/en/pli/ms/sutta/kn/tha-ap/tha-ap0044.html>Next</a></div><p><div class=verse-container id=tha-ap43:0.1><span>Therāpadāna </span></div><p><div class=verse-container id=tha-ap43:0.2><span>Upālivagga </span></div><p><div class=verse-container id=tha-ap43:0.3><span class=big-bold>1 Bhāgineyyupālittheraapadāna </span></div><p><div class=verse-container id=tha-ap43:1.1><span>“Khīṇāsavasahassehi, </span></div><p><div class=verse-container id=tha-ap43:1.2><span>parivuto lokanāyako; </span></div><p><div class=verse-container id=tha-ap43:1.3><span>Vivekamanuyutto so, </span></div><p><div class=verse-container id=tha-ap43:1.4><span>gacchate paṭisallituṁ. </span></div><p><div class=verse-container id=tha-ap43:2.1><span>Ajinena nivatthohaṁ, </span></div><p><div class=verse-container id=tha-ap43:2.2><span>tidaṇḍaparidhārako; </span></div><p><div class=verse-container id=tha-ap43:2.3><span>Bhikkhusaṅghaparibyūḷhaṁ, </span></div><p><div class=verse-container id=tha-ap43:2.4><span>addasaṁ lokanāyakaṁ. </span></div><p><div class=verse-container id=tha-ap43:3.1><span>Ekaṁsaṁ ajinaṁ katvā, </span></div><p><div class=verse-container id=tha-ap43:3.2><span>sire katvāna añjaliṁ; </span></div><p><div class=verse-container id=tha-ap43:3.3><span>Sambuddhaṁ abhivādetvā, </span></div><p><div class=verse-container id=tha-ap43:3.4><span>santhaviṁ lokanāyakaṁ. </span></div><p><div class=verse-container id=tha-ap43:4.1><span>Yathāṇḍajā ca saṁsedā, </span></div><p><div class=verse-container id=tha-ap43:4.2><span>opapātī jalābujā; </span></div><p><div class=verse-container id=tha-ap43:4.3><span>Kākādipakkhino sabbe, </span></div><p><div class=verse-container id=tha-ap43:4.4><span>antalikkhacarā sadā. </span></div><p><div class=verse-container id=tha-ap43:5.1><span>‘Ye keci pāṇabhūtatthi, </span></div><p><div class=verse-container id=tha-ap43:5.2><span>saññino vā asaññino; </span></div><p><div class=verse-container id=tha-ap43:5.3><span>Sabbe te tava ñāṇamhi, </span></div><p><div class=verse-container id=tha-ap43:5.4><span>anto honti samogadhā. </span></div><p><div class=verse-container id=tha-ap43:6.1><span>Gandhā ca pabbateyyā ye, </span></div><p><div class=verse-container id=tha-ap43:6.2><span>himavantanaguttame; </span></div><p><div class=verse-container id=tha-ap43:6.3><span>Sabbe te tava sīlamhi, </span></div><p><div class=verse-container id=tha-ap43:6.4><span>kalāyapi na yujjare. </span></div><p><div class=verse-container id=tha-ap43:7.1><span>Mohandhakārapakkhando, </span></div><p><div class=verse-container id=tha-ap43:7.2><span>ayaṁ loko sadevako; </span></div><p><div class=verse-container id=tha-ap43:7.3><span>Tava ñāṇamhi jotante, </span></div><p><div class=verse-container id=tha-ap43:7.4><span>andhakārā vidhaṁsitā. </span></div><p><div class=verse-container id=tha-ap43:8.1><span>Yathā atthaṅgate sūriye, </span></div><p><div class=verse-container id=tha-ap43:8.2><span>honti sattā tamogatā; </span></div><p><div class=verse-container id=tha-ap43:8.3><span>Evaṁ buddhe anuppanne, </span></div><p><div class=verse-container id=tha-ap43:8.4><span>hoti loko tamogato. </span></div><p><div class=verse-container id=tha-ap43:9.1><span>Yathodayanto ādicco, </span></div><p><div class=verse-container id=tha-ap43:9.2><span>vinodeti tamaṁ sadā; </span></div><p><div class=verse-container id=tha-ap43:9.3><span>Tatheva tvaṁ buddhaseṭṭha, </span></div><p><div class=verse-container id=tha-ap43:9.4><span>viddhaṁsesi tamaṁ sadā. </span></div><p><div class=verse-container id=tha-ap43:10.1><span>Padhānapahitattosi, </span></div><p><div class=verse-container id=tha-ap43:10.2><span>buddho loke sadevake; </span></div><p><div class=verse-container id=tha-ap43:10.3><span>Tava kammābhiraddhena, </span></div><p><div class=verse-container id=tha-ap43:10.4><span>tosesi janataṁ bahuṁ’. </span></div><p><div class=verse-container id=tha-ap43:11.1><span>Taṁ sabbaṁ anumoditvā, </span></div><p><div class=verse-container id=tha-ap43:11.2><span>padumuttaro mahāmuni; </span></div><p><div class=verse-container id=tha-ap43:11.3><span>Nabhaṁ abbhuggamī dhīro, </span></div><p><div class=verse-container id=tha-ap43:11.4><span>haṁsarājāva ambare. </span></div><p><div class=verse-container id=tha-ap43:12.1><span>Abbhuggantvāna sambuddho, </span></div><p><div class=verse-container id=tha-ap43:12.2><span>mahesi padumuttaro; </span></div><p><div class=verse-container id=tha-ap43:12.3><span>Antalikkhe ṭhito satthā, </span></div><p><div class=verse-container id=tha-ap43:12.4><span>imā gāthā abhāsatha. </span></div><p><div class=verse-container id=tha-ap43:13.1><span>Yenidaṁ thavitaṁ ñāṇaṁ, </span></div><p><div class=verse-container id=tha-ap43:13.2><span>opammehi samāyutaṁ; </span></div><p><div class=verse-container id=tha-ap43:13.3><span>Tamahaṁ kittayissāmi, </span></div><p><div class=verse-container id=tha-ap43:13.4><span>suṇātha mama bhāsato. </span></div><p><div class=verse-container id=tha-ap43:14.1><span>‘Aṭṭhārasañca khattuṁ so, </span></div><p><div class=verse-container id=tha-ap43:14.2><span>devarājā bhavissati; </span></div><p><div class=verse-container id=tha-ap43:14.3><span>Pathabyā rajjaṁ tisataṁ, </span></div><p><div class=verse-container id=tha-ap43:14.4><span>vasudhaṁ āvasissati. </span></div><p><div class=verse-container id=tha-ap43:15.1><span>Pañcavīsatikkhattuñca, </span></div><p><div class=verse-container id=tha-ap43:15.2><span>cakkavattī bhavissati; </span></div><p><div class=verse-container id=tha-ap43:15.3><span>Padesarajjaṁ vipulaṁ, </span></div><p><div class=verse-container id=tha-ap43:15.4><span>gaṇanāto asaṅkhiyaṁ. </span></div><p><div class=verse-container id=tha-ap43:16.1><span>Kappasatasahassamhi, </span></div><p><div class=verse-container id=tha-ap43:16.2><span>okkākakulasambhavo; </span></div><p><div class=verse-container id=tha-ap43:16.3><span>Gotamo nāma gottena, </span></div><p><div class=verse-container id=tha-ap43:16.4><span>satthā loke bhavissati. </span></div><p><div class=verse-container id=tha-ap43:17.1><span>Tusitā hi cavitvāna, </span></div><p><div class=verse-container id=tha-ap43:17.2><span>sukkamūlena codito; </span></div><p><div class=verse-container id=tha-ap43:17.3><span>Hīnova jātiyā santo, </span></div><p><div class=verse-container id=tha-ap43:17.4><span>upāli nāma hessati. </span></div><p><div class=verse-container id=tha-ap43:18.1><span>So pacchā pabbajitvāna, </span></div><p><div class=verse-container id=tha-ap43:18.2><span>virājetvāna pāpakaṁ; </span></div><p><div class=verse-container id=tha-ap43:18.3><span>Sabbāsave pariññāya, </span></div><p><div class=verse-container id=tha-ap43:18.4><span>nibbāyissatināsavo. </span></div><p><div class=verse-container id=tha-ap43:19.1><span>Tuṭṭho ca gotamo buddho, </span></div><p><div class=verse-container id=tha-ap43:19.2><span>sakyaputto mahāyaso; </span></div><p><div class=verse-container id=tha-ap43:19.3><span>Vinayādhigataṁ tassa, </span></div><p><div class=verse-container id=tha-ap43:19.4><span>etadagge ṭhapessati’. </span></div><p><div class=verse-container id=tha-ap43:20.1><span>Saddhāyāhaṁ pabbajito, </span></div><p><div class=verse-container id=tha-ap43:20.2><span>katakicco anāsavo; </span></div><p><div class=verse-container id=tha-ap43:20.3><span>Sabbāsave pariññāya, </span></div><p><div class=verse-container id=tha-ap43:20.4><span>viharāmi anāsavo. </span></div><p><div class=verse-container id=tha-ap43:21.1><span>Bhagavā cānukampī maṁ, </span></div><p><div class=verse-container id=tha-ap43:21.2><span>vinayehaṁ visārado; </span></div><p><div class=verse-container id=tha-ap43:21.3><span>Sakakammābhiraddho ca, </span></div><p><div class=verse-container id=tha-ap43:21.4><span>viharāmi anāsavo. </span></div><p><div class=verse-container id=tha-ap43:22.1><span>Saṁvuto pātimokkhamhi, </span></div><p><div class=verse-container id=tha-ap43:22.2><span>indriyesu ca pañcasu; </span></div><p><div class=verse-container id=tha-ap43:22.3><span>Dhāremi vinayaṁ sabbaṁ, </span></div><p><div class=verse-container id=tha-ap43:22.4><span>kevalaṁ ratanākaraṁ. </span></div><p><div class=verse-container id=tha-ap43:23.1><span>Mamañca guṇamaññāya, </span></div><p><div class=verse-container id=tha-ap43:23.2><span>satthā loke anuttaro; </span></div><p><div class=verse-container id=tha-ap43:23.3><span>Bhikkhusaṅghe nisīditvā, </span></div><p><div class=verse-container id=tha-ap43:23.4><span>etadagge ṭhapesi maṁ. </span></div><p><div class=verse-container id=tha-ap43:24.1><span>Paṭisambhidā catasso, </span></div><p><div class=verse-container id=tha-ap43:24.2><span>vimokkhāpi ca aṭṭhime; </span></div><p><div class=verse-container id=tha-ap43:24.3><span>Chaḷabhiññā sacchikatā, </span></div><p><div class=verse-container id=tha-ap43:24.4><span>kataṁ buddhassa sāsanaṁ”. </span></div><p><div class=verse-container id=tha-ap43:25.1><span>Itthaṁ sudaṁ āyasmā upāli thero imā gāthāyo abhāsitthāti. </span></div><p><div class=verse-container id=tha-ap43:26.1><span>Bhāgineyyupālittherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0042.html>Previous</a><a href=/canon/en/pli/ms/sutta/kn/tha-ap/tha-ap0044.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>