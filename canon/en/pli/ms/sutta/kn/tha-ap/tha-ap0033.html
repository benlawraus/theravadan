<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0032.html>Previous</a><a href=/canon/en/pli/ms/sutta/kn/tha-ap/tha-ap0034.html>Next</a></div><p><div class=verse-container id=tha-ap33:0.1><span>Therāpadāna </span></div><p><div class=verse-container id=tha-ap33:0.2><span>Kuṇḍadhānavagga </span></div><p><div class=verse-container id=tha-ap33:0.3><span class=big-bold>Kuṇḍadhānattheraapadāna </span></div><p><div class=verse-container id=tha-ap33:1.1><span>“Sattāhaṁ paṭisallīnaṁ, </span></div><p><div class=verse-container id=tha-ap33:1.2><span>sayambhuṁ aggapuggalaṁ; </span></div><p><div class=verse-container id=tha-ap33:1.3><span>Pasannacitto sumano, </span></div><p><div class=verse-container id=tha-ap33:1.4><span>buddhaseṭṭhaṁ upaṭṭhahiṁ. </span></div><p><div class=verse-container id=tha-ap33:2.1><span>Vuṭṭhitaṁ kālamaññāya, </span></div><p><div class=verse-container id=tha-ap33:2.2><span>padumuttaraṁ mahāmuniṁ; </span></div><p><div class=verse-container id=tha-ap33:2.3><span>Mahantiṁ kadalīkaṇṇiṁ, </span></div><p><div class=verse-container id=tha-ap33:2.4><span>gahetvā upagacchahaṁ. </span></div><p><div class=verse-container id=tha-ap33:3.1><span>Paṭiggahetvā bhagavā, </span></div><p><div class=verse-container id=tha-ap33:3.2><span>sabbaññū lokanāyako; </span></div><p><div class=verse-container id=tha-ap33:3.3><span>Mama cittaṁ pasādento, </span></div><p><div class=verse-container id=tha-ap33:3.4><span>paribhuñji mahāmuni. </span></div><p><div class=verse-container id=tha-ap33:4.1><span>Paribhuñjitvā sambuddho, </span></div><p><div class=verse-container id=tha-ap33:4.2><span>satthavāho anuttaro; </span></div><p><div class=verse-container id=tha-ap33:4.3><span>Sakāsane nisīditvā, </span></div><p><div class=verse-container id=tha-ap33:4.4><span>imā gāthā abhāsatha. </span></div><p><div class=verse-container id=tha-ap33:5.1><span>‘Ye ca santi samitāro, </span></div><p><div class=verse-container id=tha-ap33:5.2><span>yakkhā imamhi pabbate; </span></div><p><div class=verse-container id=tha-ap33:5.3><span>Araññe bhūtabhabyāni, </span></div><p><div class=verse-container id=tha-ap33:5.4><span>suṇantu vacanaṁ mama. </span></div><p><div class=verse-container id=tha-ap33:6.1><span>Yo so buddhaṁ upaṭṭhāsi, </span></div><p><div class=verse-container id=tha-ap33:6.2><span>migarājaṁva kesariṁ; </span></div><p><div class=verse-container id=tha-ap33:6.3><span>Tamahaṁ kittayissāmi, </span></div><p><div class=verse-container id=tha-ap33:6.4><span>suṇātha mama bhāsato. </span></div><p><div class=verse-container id=tha-ap33:7.1><span>Ekādasañcakkhattuṁ so, </span></div><p><div class=verse-container id=tha-ap33:7.2><span>devarājā bhavissati; </span></div><p><div class=verse-container id=tha-ap33:7.3><span>Catutiṁsatikkhattuñca, </span></div><p><div class=verse-container id=tha-ap33:7.4><span>cakkavattī bhavissati. </span></div><p><div class=verse-container id=tha-ap33:8.1><span>Kappasatasahassamhi, </span></div><p><div class=verse-container id=tha-ap33:8.2><span>okkākakulasambhavo; </span></div><p><div class=verse-container id=tha-ap33:8.3><span>Gotamo nāma gottena, </span></div><p><div class=verse-container id=tha-ap33:8.4><span>satthā loke bhavissati. </span></div><p><div class=verse-container id=tha-ap33:9.1><span>Akkositvāna samaṇe, </span></div><p><div class=verse-container id=tha-ap33:9.2><span>sīlavante anāsave; </span></div><p><div class=verse-container id=tha-ap33:9.3><span>Pāpakammavipākena, </span></div><p><div class=verse-container id=tha-ap33:9.4><span>nāmadheyyaṁ labhissati. </span></div><p><div class=verse-container id=tha-ap33:10.1><span>Tassa dhamme sudāyādo, </span></div><p><div class=verse-container id=tha-ap33:10.2><span>oraso dhammanimmito; </span></div><p><div class=verse-container id=tha-ap33:10.3><span>Kuṇḍadhānoti nāmena, </span></div><p><div class=verse-container id=tha-ap33:10.4><span>sāvako so bhavissati’. </span></div><p><div class=verse-container id=tha-ap33:11.1><span>Pavivekamanuyutto, </span></div><p><div class=verse-container id=tha-ap33:11.2><span>jhāyī jhānarato ahaṁ; </span></div><p><div class=verse-container id=tha-ap33:11.3><span>Tosayitvāna satthāraṁ, </span></div><p><div class=verse-container id=tha-ap33:11.4><span>viharāmi anāsavo. </span></div><p><div class=verse-container id=tha-ap33:12.1><span>Sāvakehi parivuto, </span></div><p><div class=verse-container id=tha-ap33:12.2><span>bhikkhusaṅghapurakkhato; </span></div><p><div class=verse-container id=tha-ap33:12.3><span>Bhikkhusaṅghe nisīditvā, </span></div><p><div class=verse-container id=tha-ap33:12.4><span>salākaṁ gāhayī jino. </span></div><p><div class=verse-container id=tha-ap33:13.1><span>Ekaṁsaṁ cīvaraṁ katvā, </span></div><p><div class=verse-container id=tha-ap33:13.2><span>vanditvā lokanāyakaṁ; </span></div><p><div class=verse-container id=tha-ap33:13.3><span>Vadataṁ varassa purato, </span></div><p><div class=verse-container id=tha-ap33:13.4><span>paṭhamaṁ aggahesahaṁ. </span></div><p><div class=verse-container id=tha-ap33:14.1><span>Tena kammena bhagavā, </span></div><p><div class=verse-container id=tha-ap33:14.2><span>dasasahassikampako; </span></div><p><div class=verse-container id=tha-ap33:14.3><span>Bhikkhusaṅghe nisīditvā, </span></div><p><div class=verse-container id=tha-ap33:14.4><span>aggaṭṭhāne ṭhapesi maṁ. </span></div><p><div class=verse-container id=tha-ap33:15.1><span>Vīriyaṁ me dhuradhorayhaṁ, </span></div><p><div class=verse-container id=tha-ap33:15.2><span>yogakkhemādhivāhanaṁ; </span></div><p><div class=verse-container id=tha-ap33:15.3><span>Dhāremi antimaṁ dehaṁ, </span></div><p><div class=verse-container id=tha-ap33:15.4><span>sammāsambuddhasāsane. </span></div><p><div class=verse-container id=tha-ap33:16.1><span>Paṭisambhidā catasso, </span></div><p><div class=verse-container id=tha-ap33:16.2><span>vimokkhāpi ca aṭṭhime; </span></div><p><div class=verse-container id=tha-ap33:16.3><span>Chaḷabhiññā sacchikatā, </span></div><p><div class=verse-container id=tha-ap33:16.4><span>kataṁ buddhassa sāsanaṁ”. </span></div><p><div class=verse-container id=tha-ap33:17.1><span>Itthaṁ sudaṁ āyasmā kuṇḍadhāno thero imā gāthāyo abhāsitthāti. </span></div><p><div class=verse-container id=tha-ap33:18.1><span>Kuṇḍadhānattherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0032.html>Previous</a><a href=/canon/en/pli/ms/sutta/kn/tha-ap/tha-ap0034.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>