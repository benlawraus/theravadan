<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0032.html>Previous</a><a href=/canon/en/pli/ms/sutta/kn/tha-ap/tha-ap0034.html>Next</a></div><p id=tha-ap33:0.1><span class=root>Therāpadāna </span><br><p id=tha-ap33:0.2><span class=root>Kuṇḍadhānavagga </span><br><p id=tha-ap33:0.3><span class="root big-bold">Kuṇḍadhānattheraapadāna </span><br><p id=tha-ap33:1.1><span class=root>“Sattāhaṁ paṭisallīnaṁ, </span><br><p id=tha-ap33:1.2><span class=root>sayambhuṁ aggapuggalaṁ; </span><br><p id=tha-ap33:1.3><span class=root>Pasannacitto sumano, </span><br><p id=tha-ap33:1.4><span class=root>buddhaseṭṭhaṁ upaṭṭhahiṁ. </span><br><p id=tha-ap33:2.1><span class=root>Vuṭṭhitaṁ kālamaññāya, </span><br><p id=tha-ap33:2.2><span class=root>padumuttaraṁ mahāmuniṁ; </span><br><p id=tha-ap33:2.3><span class=root>Mahantiṁ kadalīkaṇṇiṁ, </span><br><p id=tha-ap33:2.4><span class=root>gahetvā upagacchahaṁ. </span><br><p id=tha-ap33:3.1><span class=root>Paṭiggahetvā bhagavā, </span><br><p id=tha-ap33:3.2><span class=root>sabbaññū lokanāyako; </span><br><p id=tha-ap33:3.3><span class=root>Mama cittaṁ pasādento, </span><br><p id=tha-ap33:3.4><span class=root>paribhuñji mahāmuni. </span><br><p id=tha-ap33:4.1><span class=root>Paribhuñjitvā sambuddho, </span><br><p id=tha-ap33:4.2><span class=root>satthavāho anuttaro; </span><br><p id=tha-ap33:4.3><span class=root>Sakāsane nisīditvā, </span><br><p id=tha-ap33:4.4><span class=root>imā gāthā abhāsatha. </span><br><p id=tha-ap33:5.1><span class=root>‘Ye ca santi samitāro, </span><br><p id=tha-ap33:5.2><span class=root>yakkhā imamhi pabbate; </span><br><p id=tha-ap33:5.3><span class=root>Araññe bhūtabhabyāni, </span><br><p id=tha-ap33:5.4><span class=root>suṇantu vacanaṁ mama. </span><br><p id=tha-ap33:6.1><span class=root>Yo so buddhaṁ upaṭṭhāsi, </span><br><p id=tha-ap33:6.2><span class=root>migarājaṁva kesariṁ; </span><br><p id=tha-ap33:6.3><span class=root>Tamahaṁ kittayissāmi, </span><br><p id=tha-ap33:6.4><span class=root>suṇātha mama bhāsato. </span><br><p id=tha-ap33:7.1><span class=root>Ekādasañcakkhattuṁ so, </span><br><p id=tha-ap33:7.2><span class=root>devarājā bhavissati; </span><br><p id=tha-ap33:7.3><span class=root>Catutiṁsatikkhattuñca, </span><br><p id=tha-ap33:7.4><span class=root>cakkavattī bhavissati. </span><br><p id=tha-ap33:8.1><span class=root>Kappasatasahassamhi, </span><br><p id=tha-ap33:8.2><span class=root>okkākakulasambhavo; </span><br><p id=tha-ap33:8.3><span class=root>Gotamo nāma gottena, </span><br><p id=tha-ap33:8.4><span class=root>satthā loke bhavissati. </span><br><p id=tha-ap33:9.1><span class=root>Akkositvāna samaṇe, </span><br><p id=tha-ap33:9.2><span class=root>sīlavante anāsave; </span><br><p id=tha-ap33:9.3><span class=root>Pāpakammavipākena, </span><br><p id=tha-ap33:9.4><span class=root>nāmadheyyaṁ labhissati. </span><br><p id=tha-ap33:10.1><span class=root>Tassa dhamme sudāyādo, </span><br><p id=tha-ap33:10.2><span class=root>oraso dhammanimmito; </span><br><p id=tha-ap33:10.3><span class=root>Kuṇḍadhānoti nāmena, </span><br><p id=tha-ap33:10.4><span class=root>sāvako so bhavissati’. </span><br><p id=tha-ap33:11.1><span class=root>Pavivekamanuyutto, </span><br><p id=tha-ap33:11.2><span class=root>jhāyī jhānarato ahaṁ; </span><br><p id=tha-ap33:11.3><span class=root>Tosayitvāna satthāraṁ, </span><br><p id=tha-ap33:11.4><span class=root>viharāmi anāsavo. </span><br><p id=tha-ap33:12.1><span class=root>Sāvakehi parivuto, </span><br><p id=tha-ap33:12.2><span class=root>bhikkhusaṅghapurakkhato; </span><br><p id=tha-ap33:12.3><span class=root>Bhikkhusaṅghe nisīditvā, </span><br><p id=tha-ap33:12.4><span class=root>salākaṁ gāhayī jino. </span><br><p id=tha-ap33:13.1><span class=root>Ekaṁsaṁ cīvaraṁ katvā, </span><br><p id=tha-ap33:13.2><span class=root>vanditvā lokanāyakaṁ; </span><br><p id=tha-ap33:13.3><span class=root>Vadataṁ varassa purato, </span><br><p id=tha-ap33:13.4><span class=root>paṭhamaṁ aggahesahaṁ. </span><br><p id=tha-ap33:14.1><span class=root>Tena kammena bhagavā, </span><br><p id=tha-ap33:14.2><span class=root>dasasahassikampako; </span><br><p id=tha-ap33:14.3><span class=root>Bhikkhusaṅghe nisīditvā, </span><br><p id=tha-ap33:14.4><span class=root>aggaṭṭhāne ṭhapesi maṁ. </span><br><p id=tha-ap33:15.1><span class=root>Vīriyaṁ me dhuradhorayhaṁ, </span><br><p id=tha-ap33:15.2><span class=root>yogakkhemādhivāhanaṁ; </span><br><p id=tha-ap33:15.3><span class=root>Dhāremi antimaṁ dehaṁ, </span><br><p id=tha-ap33:15.4><span class=root>sammāsambuddhasāsane. </span><br><p id=tha-ap33:16.1><span class=root>Paṭisambhidā catasso, </span><br><p id=tha-ap33:16.2><span class=root>vimokkhāpi ca aṭṭhime; </span><br><p id=tha-ap33:16.3><span class=root>Chaḷabhiññā sacchikatā, </span><br><p id=tha-ap33:16.4><span class=root>kataṁ buddhassa sāsanaṁ”. </span><br><p id=tha-ap33:17.1><span class=root>Itthaṁ sudaṁ āyasmā kuṇḍadhāno thero imā gāthāyo abhāsitthāti. </span><br><p id=tha-ap33:18.1><span class=root>Kuṇḍadhānattherassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>