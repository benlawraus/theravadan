<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0001.html>Previous</a><a href=/canon/en/pli/ms/sutta/kn/tha-ap/tha-ap0003.html>Next</a></div><p><div class=verse-container id=tha-ap2:0.1><span>Therāpadāna </span></div><p><div class=verse-container id=tha-ap2:0.2><span>Buddhavagga </span></div><p><div class=verse-container id=tha-ap2:0.3><span class=big-bold>Paccekabuddhaapadāna </span></div><p><div class=verse-container id=tha-ap2:1.1><span>Atha paccekabuddhāpadānaṁ suṇātha—</span></div><p><div class=verse-container id=tha-ap2:2.1><span>“Tathāgataṁ jetavane vasantaṁ, </span></div><p><div class=verse-container id=tha-ap2:2.2><span>Apucchi vedehamunī nataṅgo; </span></div><p><div class=verse-container id=tha-ap2:2.3><span>‘Paccekabuddhā kira nāma honti, </span></div><p><div class=verse-container id=tha-ap2:2.4><span>Bhavanti te hetubhi kehi vīra’. </span></div><p><div class=verse-container id=tha-ap2:3.1><span>Tadāha sabbaññuvaro mahesi, </span></div><p><div class=verse-container id=tha-ap2:3.2><span>Ānandabhaddaṁ madhurassarena; </span></div><p><div class=verse-container id=tha-ap2:3.3><span>‘Ye pubbabuddhesu katādhikārā, </span></div><p><div class=verse-container id=tha-ap2:3.4><span>Aladdhamokkhā jinasāsanesu. </span></div><p><div class=verse-container id=tha-ap2:4.1><span>Teneva saṁvegamukhena dhīrā, </span></div><p><div class=verse-container id=tha-ap2:4.2><span>Vināpi buddhehi sutikkhapaññā; </span></div><p><div class=verse-container id=tha-ap2:4.3><span>Ārammaṇenāpi parittakena, </span></div><p><div class=verse-container id=tha-ap2:4.4><span>Paccekabodhiṁ anupāpuṇanti. </span></div><p><div class=verse-container id=tha-ap2:5.1><span>Sabbamhi lokamhi mamaṁ ṭhapetvā, </span></div><p><div class=verse-container id=tha-ap2:5.2><span>Paccekabuddhehi samova natthi; </span></div><p><div class=verse-container id=tha-ap2:5.3><span>Tesaṁ imaṁ vaṇṇapadesamattaṁ, </span></div><p><div class=verse-container id=tha-ap2:5.4><span>Vakkhāmahaṁ sādhu mahāmunīnaṁ. </span></div><p><div class=verse-container id=tha-ap2:6.1><span>Sayameva buddhānaṁ mahāisīnaṁ, </span></div><p><div class=verse-container id=tha-ap2:6.2><span>Sādhūni vākyāni madhūva khuddaṁ; </span></div><p><div class=verse-container id=tha-ap2:6.3><span>Anuttaraṁ bhesajaṁ patthayantā, </span></div><p><div class=verse-container id=tha-ap2:6.4><span>Suṇātha sabbesu pasannacittā’. </span></div><p><div class=verse-container id=tha-ap2:7.1><span>Paccekabuddhānaṁ samāgatānaṁ, </span></div><p><div class=verse-container id=tha-ap2:7.2><span>Paramparaṁ byākaraṇāni yāni; </span></div><p><div class=verse-container id=tha-ap2:7.3><span>Ādīnavo yañca virāgavatthuṁ, </span></div><p><div class=verse-container id=tha-ap2:7.4><span>Yathā ca bodhiṁ anupāpuṇiṁsu. </span></div><p><div class=verse-container id=tha-ap2:8.1><span>Sarāgavatthūsu virāgasaññī, </span></div><p><div class=verse-container id=tha-ap2:8.2><span>Rattamhi lokamhi virattacittā; </span></div><p><div class=verse-container id=tha-ap2:8.3><span>Hitvā papañce jiya phanditāni, </span></div><p><div class=verse-container id=tha-ap2:8.4><span>Tatheva bodhiṁ anupāpuṇiṁsu. </span></div><p><div class=verse-container id=tha-ap2:9.1><span>Sabbesu bhūtesu nidhāya daṇḍaṁ, </span></div><p><div class=verse-container id=tha-ap2:9.2><span>Aviheṭhayaṁ aññatarampi tesaṁ; </span></div><p><div class=verse-container id=tha-ap2:9.3><span>Mettena cittena hitānukampī, </span></div><p><div class=verse-container id=tha-ap2:9.4><span>Eko care khaggavisāṇakappo. </span></div><p><div class=verse-container id=tha-ap2:10.1><span>Sabbesu bhūtesu nidhāya daṇḍaṁ, </span></div><p><div class=verse-container id=tha-ap2:10.2><span>Aviheṭhayaṁ aññatarampi tesaṁ; </span></div><p><div class=verse-container id=tha-ap2:10.3><span>Na puttamiccheyya kuto sahāyaṁ, </span></div><p><div class=verse-container id=tha-ap2:10.4><span>Eko care khaggavisāṇakappo’. </span></div><p><div class=verse-container id=tha-ap2:11.1><span>‘Saṁsaggajātassa bhavanti snehā, </span></div><p><div class=verse-container id=tha-ap2:11.2><span>Snehanvayaṁ dukkhamidaṁ pahoti; </span></div><p><div class=verse-container id=tha-ap2:11.3><span>Ādīnavaṁ snehajaṁ pekkhamāno, </span></div><p><div class=verse-container id=tha-ap2:11.4><span>Eko care khaggavisāṇakappo’. </span></div><p><div class=verse-container id=tha-ap2:12.1><span>‘Mitte suhajje anukampamāno, </span></div><p><div class=verse-container id=tha-ap2:12.2><span>Hāpeti atthaṁ paṭibaddhacitto; </span></div><p><div class=verse-container id=tha-ap2:12.3><span>Etaṁ bhayaṁ santhave pekkhamāno, </span></div><p><div class=verse-container id=tha-ap2:12.4><span>Eko care khaggavisāṇakappo’. </span></div><p><div class=verse-container id=tha-ap2:13.1><span>‘Vaṁso visālova yathā visatto, </span></div><p><div class=verse-container id=tha-ap2:13.2><span>Puttesu dāresu ca yā apekkhā; </span></div><p><div class=verse-container id=tha-ap2:13.3><span>Vaṁse kaḷīrova asajjamāno, </span></div><p><div class=verse-container id=tha-ap2:13.4><span>Eko care khaggavisāṇakappo’. </span></div><p><div class=verse-container id=tha-ap2:14.1><span>‘Migo araññamhi yathā abaddho, </span></div><p><div class=verse-container id=tha-ap2:14.2><span>Yenicchakaṁ gacchati gocarāya; </span></div><p><div class=verse-container id=tha-ap2:14.3><span>Viññū naro seritaṁ pekkhamāno, </span></div><p><div class=verse-container id=tha-ap2:14.4><span>Eko care khaggavisāṇakappo’. </span></div><p><div class=verse-container id=tha-ap2:15.1><span>‘Āmantanā hoti sahāyamajjhe, </span></div><p><div class=verse-container id=tha-ap2:15.2><span>Vāse ca ṭhāne gamane cārikāya; </span></div><p><div class=verse-container id=tha-ap2:15.3><span>Anabhijjhitaṁ seritaṁ pekkhamāno, </span></div><p><div class=verse-container id=tha-ap2:15.4><span>Eko care khaggavisāṇakappo’. </span></div><p><div class=verse-container id=tha-ap2:16.1><span>‘Khiḍḍā ratī hoti sahāyamajjhe, </span></div><p><div class=verse-container id=tha-ap2:16.2><span>Puttesu pemaṁ vipulañca hoti; </span></div><p><div class=verse-container id=tha-ap2:16.3><span>Piyavippayogaṁ vijigucchamāno, </span></div><p><div class=verse-container id=tha-ap2:16.4><span>Eko care khaggavisāṇakappo’. </span></div><p><div class=verse-container id=tha-ap2:17.1><span>‘Cātuddiso appaṭigho ca hoti, </span></div><p><div class=verse-container id=tha-ap2:17.2><span>Santussamāno itarītarena; </span></div><p><div class=verse-container id=tha-ap2:17.3><span>Parissayānaṁ sahitā achambhī, </span></div><p><div class=verse-container id=tha-ap2:17.4><span>Eko care khaggavisāṇakappo’. </span></div><p><div class=verse-container id=tha-ap2:18.1><span>‘Dussaṅgahā pabbajitāpi eke, </span></div><p><div class=verse-container id=tha-ap2:18.2><span>Atho gahaṭṭhā gharamāvasantā; </span></div><p><div class=verse-container id=tha-ap2:18.3><span>Appossukko paraputtesu hutvā, </span></div><p><div class=verse-container id=tha-ap2:18.4><span>Eko care khaggavisāṇakappo’. </span></div><p><div class=verse-container id=tha-ap2:19.1><span>‘Oropayitvā gihibyañjanāni, </span></div><p><div class=verse-container id=tha-ap2:19.2><span>Sañchinnapatto yathā koviḷāro; </span></div><p><div class=verse-container id=tha-ap2:19.3><span>Chetvāna vīro gihibandhanāni, </span></div><p><div class=verse-container id=tha-ap2:19.4><span>Eko care khaggavisāṇakappo’. </span></div><p><div class=verse-container id=tha-ap2:20.1><span>‘Sace labhetha nipakaṁ sahāyaṁ, </span></div><p><div class=verse-container id=tha-ap2:20.2><span>Saddhiṁ caraṁ sādhuvihāridhīraṁ; </span></div><p><div class=verse-container id=tha-ap2:20.3><span>Abhibhuyya sabbāni parissayāni, </span></div><p><div class=verse-container id=tha-ap2:20.4><span>Careyya tenattamano satīmā’. </span></div><p><div class=verse-container id=tha-ap2:21.1><span>‘No ce labhetha nipakaṁ sahāyaṁ, </span></div><p><div class=verse-container id=tha-ap2:21.2><span>Saddhiṁ caraṁ sādhuvihāri dhīraṁ; </span></div><p><div class=verse-container id=tha-ap2:21.3><span>Rājāva raṭṭhaṁ vijitaṁ pahāya, </span></div><p><div class=verse-container id=tha-ap2:21.4><span>Eko care mātaṅgaraññeva nāgo’. </span></div><p><div class=verse-container id=tha-ap2:22.1><span>‘Addhā pasaṁsāma sahāyasampadaṁ, </span></div><p><div class=verse-container id=tha-ap2:22.2><span>Seṭṭhā samā sevitabbā sahāyā; </span></div><p><div class=verse-container id=tha-ap2:22.3><span>Ete aladdhā anavajjabhojī, </span></div><p><div class=verse-container id=tha-ap2:22.4><span>Eko care khaggavisāṇakappo’. </span></div><p><div class=verse-container id=tha-ap2:23.1><span>‘Disvā suvaṇṇassa pabhassarāni, </span></div><p><div class=verse-container id=tha-ap2:23.2><span>Kammāraputtena suniṭṭhitāni; </span></div><p><div class=verse-container id=tha-ap2:23.3><span>Saṅghaṭṭamānāni duve bhujasmiṁ, </span></div><p><div class=verse-container id=tha-ap2:23.4><span>Eko care khaggavisāṇakappo’. </span></div><p><div class=verse-container id=tha-ap2:24.1><span>‘Evaṁ dutīyena sahā mamassa, </span></div><p><div class=verse-container id=tha-ap2:24.2><span>Vācābhilāpo abhisajjanā vā; </span></div><p><div class=verse-container id=tha-ap2:24.3><span>Etaṁ bhayaṁ āyatiṁ pekkhamāno, </span></div><p><div class=verse-container id=tha-ap2:24.4><span>Eko care khaggavisāṇakappo’. </span></div><p><div class=verse-container id=tha-ap2:25.1><span>‘Kāmā hi citrā madhurā manoramā, </span></div><p><div class=verse-container id=tha-ap2:25.2><span>Virūparūpena mathenti cittaṁ; </span></div><p><div class=verse-container id=tha-ap2:25.3><span>Ādīnavaṁ kāmaguṇesu disvā, </span></div><p><div class=verse-container id=tha-ap2:25.4><span>Eko care khaggavisāṇakappo’. </span></div><p><div class=verse-container id=tha-ap2:26.1><span>‘Ītī ca gaṇḍo ca upaddavo ca, </span></div><p><div class=verse-container id=tha-ap2:26.2><span>Rogo ca sallañca bhayañca metaṁ; </span></div><p><div class=verse-container id=tha-ap2:26.3><span>Etaṁ bhayaṁ kāmaguṇesu disvā, </span></div><p><div class=verse-container id=tha-ap2:26.4><span>Eko care khaggavisāṇakappo’. </span></div><p><div class=verse-container id=tha-ap2:27.1><span>‘Sītañca uṇhañca khudaṁ pipāsaṁ, </span></div><p><div class=verse-container id=tha-ap2:27.2><span>Vātātape ḍaṁsasarīsape ca; </span></div><p><div class=verse-container id=tha-ap2:27.3><span>Sabbānipetāni abhibbhavitvā, </span></div><p><div class=verse-container id=tha-ap2:27.4><span>Eko care khaggavisāṇakappo’. </span></div><p><div class=verse-container id=tha-ap2:28.1><span>‘Nāgova yūthāni vivajjayitvā, </span></div><p><div class=verse-container id=tha-ap2:28.2><span>Sañjātakhandho padumī uḷāro; </span></div><p><div class=verse-container id=tha-ap2:28.3><span>Yathābhirantaṁ viharaṁ araññe, </span></div><p><div class=verse-container id=tha-ap2:28.4><span>Eko care khaggavisāṇakappo’. </span></div><p><div class=verse-container id=tha-ap2:29.1><span>‘Aṭṭhāna taṁ saṅgaṇikāratassa, </span></div><p><div class=verse-container id=tha-ap2:29.2><span>Yaṁ phassaye sāmayikaṁ vimuttiṁ; </span></div><p><div class=verse-container id=tha-ap2:29.3><span>Ādiccabandhussa vaco nisamma, </span></div><p><div class=verse-container id=tha-ap2:29.4><span>Eko care khaggavisāṇakappo’. </span></div><p><div class=verse-container id=tha-ap2:30.1><span>‘Diṭṭhīvisūkāni upātivatto, </span></div><p><div class=verse-container id=tha-ap2:30.2><span>Patto niyāmaṁ paṭiladdhamaggo; </span></div><p><div class=verse-container id=tha-ap2:30.3><span>Uppannañāṇomhi anaññaneyyo, </span></div><p><div class=verse-container id=tha-ap2:30.4><span>Eko care khaggavisāṇakappo’. </span></div><p><div class=verse-container id=tha-ap2:31.1><span>‘Nillolupo nikkuho nippipāso, </span></div><p><div class=verse-container id=tha-ap2:31.2><span>Nimmakkha niddhantakasāvamoho; </span></div><p><div class=verse-container id=tha-ap2:31.3><span>Nirāsayo sabbaloke bhavitvā, </span></div><p><div class=verse-container id=tha-ap2:31.4><span>Eko care khaggavisāṇakappo’. </span></div><p><div class=verse-container id=tha-ap2:32.1><span>‘Pāpaṁ sahāyaṁ parivajjayetha, </span></div><p><div class=verse-container id=tha-ap2:32.2><span>Anatthadassiṁ visame niviṭṭhaṁ; </span></div><p><div class=verse-container id=tha-ap2:32.3><span>Sayaṁ na seve pasutaṁ pamattaṁ, </span></div><p><div class=verse-container id=tha-ap2:32.4><span>Eko care khaggavisāṇakappo’. </span></div><p><div class=verse-container id=tha-ap2:33.1><span>‘Bahussutaṁ dhammadharaṁ bhajetha, </span></div><p><div class=verse-container id=tha-ap2:33.2><span>Mittaṁ uḷāraṁ paṭibhānavantaṁ; </span></div><p><div class=verse-container id=tha-ap2:33.3><span>Aññāya atthāni vineyya kaṅkhaṁ, </span></div><p><div class=verse-container id=tha-ap2:33.4><span>Eko care khaggavisāṇakappo’. </span></div><p><div class=verse-container id=tha-ap2:34.1><span>‘Khiḍḍaṁ ratiṁ kāmasukhañca loke, </span></div><p><div class=verse-container id=tha-ap2:34.2><span>Analaṅkaritvā anapekkhamāno; </span></div><p><div class=verse-container id=tha-ap2:34.3><span>Vibhūsaṭṭhānā virato saccavādī, </span></div><p><div class=verse-container id=tha-ap2:34.4><span>Eko care khaggavisāṇakappo’. </span></div><p><div class=verse-container id=tha-ap2:35.1><span>‘Puttañca dāraṁ pitarañca mātaraṁ, </span></div><p><div class=verse-container id=tha-ap2:35.2><span>Dhanāni dhaññāni ca bandhavāni; </span></div><p><div class=verse-container id=tha-ap2:35.3><span>Hitvāna kāmāni yathodhikāni, </span></div><p><div class=verse-container id=tha-ap2:35.4><span>Eko care khaggavisāṇakappo’. </span></div><p><div class=verse-container id=tha-ap2:36.1><span>‘Saṅgo eso parittamettha sokhyaṁ, </span></div><p><div class=verse-container id=tha-ap2:36.2><span>Appassādo dukkhamevettha bhiyyo; </span></div><p><div class=verse-container id=tha-ap2:36.3><span>Gaḷo eso iti ñatvā matimā, </span></div><p><div class=verse-container id=tha-ap2:36.4><span>Eko care khaggavisāṇakappo’. </span></div><p><div class=verse-container id=tha-ap2:37.1><span>‘Sandālayitvāna saṁyojanāni, </span></div><p><div class=verse-container id=tha-ap2:37.2><span>Jālaṁva bhetvā salilambucārī; </span></div><p><div class=verse-container id=tha-ap2:37.3><span>Aggīva daḍḍhaṁ anivattamāno, </span></div><p><div class=verse-container id=tha-ap2:37.4><span>Eko care khaggavisāṇakappo’. </span></div><p><div class=verse-container id=tha-ap2:38.1><span>‘Okkhittacakkhū na ca pādalolo, </span></div><p><div class=verse-container id=tha-ap2:38.2><span>Guttindriyo rakkhitamānasāno; </span></div><p><div class=verse-container id=tha-ap2:38.3><span>Anavassuto apariḍayhamāno, </span></div><p><div class=verse-container id=tha-ap2:38.4><span>Eko care khaggavisāṇakappo’. </span></div><p><div class=verse-container id=tha-ap2:39.1><span>‘Ohārayitvā gihibyañjanāni, </span></div><p><div class=verse-container id=tha-ap2:39.2><span>Sañchannapatto yathā pārichatto; </span></div><p><div class=verse-container id=tha-ap2:39.3><span>Kāsāyavattho abhinikkhamitvā, </span></div><p><div class=verse-container id=tha-ap2:39.4><span>Eko care khaggavisāṇakappo’. </span></div><p><div class=verse-container id=tha-ap2:40.1><span>‘Rasesu gedhaṁ akaraṁ alolo, </span></div><p><div class=verse-container id=tha-ap2:40.2><span>Anaññaposī sapadānacārī; </span></div><p><div class=verse-container id=tha-ap2:40.3><span>Kule kule appaṭibaddhacitto, </span></div><p><div class=verse-container id=tha-ap2:40.4><span>Eko care khaggavisāṇakappo’. </span></div><p><div class=verse-container id=tha-ap2:41.1><span>‘Pahāya pañcāvaraṇāni cetaso, </span></div><p><div class=verse-container id=tha-ap2:41.2><span>Upakkilese byapanujja sabbe; </span></div><p><div class=verse-container id=tha-ap2:41.3><span>Anissito chejja sinehadosaṁ, </span></div><p><div class=verse-container id=tha-ap2:41.4><span>Eko care khaggavisāṇakappo’. </span></div><p><div class=verse-container id=tha-ap2:42.1><span>‘Vipiṭṭhikatvāna sukhañca dukkhaṁ, </span></div><p><div class=verse-container id=tha-ap2:42.2><span>Pubbeva somanassadomanassaṁ; </span></div><p><div class=verse-container id=tha-ap2:42.3><span>Laddhānupekkhaṁ samathaṁ visuddhaṁ, </span></div><p><div class=verse-container id=tha-ap2:42.4><span>Eko care khaggavisāṇakappo’. </span></div><p><div class=verse-container id=tha-ap2:43.1><span>‘Āraddhavīriyo paramatthapattiyā, </span></div><p><div class=verse-container id=tha-ap2:43.2><span>Alīnacitto akusītavutti; </span></div><p><div class=verse-container id=tha-ap2:43.3><span>Daḷhanikkamo thāmabalūpapanno, </span></div><p><div class=verse-container id=tha-ap2:43.4><span>Eko care khaggavisāṇakappo’. </span></div><p><div class=verse-container id=tha-ap2:44.1><span>‘Paṭisallānaṁ jhānamariñcamāno, </span></div><p><div class=verse-container id=tha-ap2:44.2><span>Dhammesu niccaṁ anudhammacārī; </span></div><p><div class=verse-container id=tha-ap2:44.3><span>Ādīnavaṁ sammasitā bhavesu, </span></div><p><div class=verse-container id=tha-ap2:44.4><span>Eko care khaggavisāṇakappo’. </span></div><p><div class=verse-container id=tha-ap2:45.1><span>‘Taṇhakkhayaṁ patthayamappamatto, </span></div><p><div class=verse-container id=tha-ap2:45.2><span>Aneḷamūgo sutavā satīmā; </span></div><p><div class=verse-container id=tha-ap2:45.3><span>Saṅkhātadhammo niyato padhānavā, </span></div><p><div class=verse-container id=tha-ap2:45.4><span>Eko care khaggavisāṇakappo’. </span></div><p><div class=verse-container id=tha-ap2:46.1><span>‘Sīhova saddesu asantasanto, </span></div><p><div class=verse-container id=tha-ap2:46.2><span>Vātova jālamhi asajjamāno; </span></div><p><div class=verse-container id=tha-ap2:46.3><span>Padumaṁva toyena alippamāno, </span></div><p><div class=verse-container id=tha-ap2:46.4><span>Eko care khaggavisāṇakappo’. </span></div><p><div class=verse-container id=tha-ap2:47.1><span>‘Sīho yathā dāṭhabalī pasayha, </span></div><p><div class=verse-container id=tha-ap2:47.2><span>Rājā migānaṁ abhibhuyya cārī; </span></div><p><div class=verse-container id=tha-ap2:47.3><span>Sevetha pantāni senāsanāni, </span></div><p><div class=verse-container id=tha-ap2:47.4><span>Eko care khaggavisāṇakappo’. </span></div><p><div class=verse-container id=tha-ap2:48.1><span>‘Mettaṁ upekkhaṁ karuṇaṁ vimuttiṁ, </span></div><p><div class=verse-container id=tha-ap2:48.2><span>Āsevamāno muditañca kāle; </span></div><p><div class=verse-container id=tha-ap2:48.3><span>Sabbena lokena avirujjhamāno, </span></div><p><div class=verse-container id=tha-ap2:48.4><span>Eko care khaggavisāṇakappo’. </span></div><p><div class=verse-container id=tha-ap2:49.1><span>‘Rāgañca dosañca pahāya mohaṁ, </span></div><p><div class=verse-container id=tha-ap2:49.2><span>Sandālayitvāna saṁyojanāni; </span></div><p><div class=verse-container id=tha-ap2:49.3><span>Asantasaṁ jīvitasaṅkhayamhi, </span></div><p><div class=verse-container id=tha-ap2:49.4><span>Eko care khaggavisāṇakappo’. </span></div><p><div class=verse-container id=tha-ap2:50.1><span>‘Bhajanti sevanti ca kāraṇatthā, </span></div><p><div class=verse-container id=tha-ap2:50.2><span>Nikkāraṇā dullabhā ajja mittā; </span></div><p><div class=verse-container id=tha-ap2:50.3><span>Attatthapaññā asucīmanussā, </span></div><p><div class=verse-container id=tha-ap2:50.4><span>Eko care khaggavisāṇakappo’. </span></div><p><div class=verse-container id=tha-ap2:51.1><span>Visuddhasīlā suvisuddhapaññā, </span></div><p><div class=verse-container id=tha-ap2:51.2><span>Samāhitā jāgariyānuyuttā; </span></div><p><div class=verse-container id=tha-ap2:51.3><span>Vipassakā dhammavisesadassī, </span></div><p><div class=verse-container id=tha-ap2:51.4><span>Maggaṅgabojjhaṅgagate vijaññā. </span></div><p><div class=verse-container id=tha-ap2:52.1><span>Suññappaṇidhiñca tathānimittaṁ, </span></div><p><div class=verse-container id=tha-ap2:52.2><span>Āsevayitvā jinasāsanamhi; </span></div><p><div class=verse-container id=tha-ap2:52.3><span>Ye sāvakattaṁ na vajanti dhīrā, </span></div><p><div class=verse-container id=tha-ap2:52.4><span>Bhavanti paccekajinā sayambhū. </span></div><p><div class=verse-container id=tha-ap2:53.1><span>Mahantadhammā bahudhammakāyā, </span></div><p><div class=verse-container id=tha-ap2:53.2><span>Cittissarā sabbadukkhoghatiṇṇā; </span></div><p><div class=verse-container id=tha-ap2:53.3><span>Udaggacittā paramatthadassī, </span></div><p><div class=verse-container id=tha-ap2:53.4><span>Sīhopamā khaggavisāṇakappā. </span></div><p><div class=verse-container id=tha-ap2:54.1><span>Santindriyā santamanā samādhī, </span></div><p><div class=verse-container id=tha-ap2:54.2><span>Paccantasattesu patippacārā; </span></div><p><div class=verse-container id=tha-ap2:54.3><span>Dīpā parattha idha vijjalantā, </span></div><p><div class=verse-container id=tha-ap2:54.4><span>Paccekabuddhā satataṁ hitāme. </span></div><p><div class=verse-container id=tha-ap2:55.1><span>Pahīnasabbāvaraṇā janindā, </span></div><p><div class=verse-container id=tha-ap2:55.2><span>Lokappadīpā ghanakañcanābhā; </span></div><p><div class=verse-container id=tha-ap2:55.3><span>Nissaṁsayaṁ lokasudakkhiṇeyyā, </span></div><p><div class=verse-container id=tha-ap2:55.4><span>Paccekabuddhā satatappitāme. </span></div><p><div class=verse-container id=tha-ap2:56.1><span>Paccekabuddhānaṁ subhāsitāni, </span></div><p><div class=verse-container id=tha-ap2:56.2><span>Caranti lokamhi sadevakamhi; </span></div><p><div class=verse-container id=tha-ap2:56.3><span>Sutvā tathā ye na karonti bālā, </span></div><p><div class=verse-container id=tha-ap2:56.4><span>Caranti dukkhesu punappunaṁ te. </span></div><p><div class=verse-container id=tha-ap2:57.1><span>Paccekabuddhāna subhāsitāni, </span></div><p><div class=verse-container id=tha-ap2:57.2><span>Madhuṁ yathā khuddamavassavantaṁ; </span></div><p><div class=verse-container id=tha-ap2:57.3><span>Sutvā tathā ye paṭipattiyuttā, </span></div><p><div class=verse-container id=tha-ap2:57.4><span>Bhavanti te saccadasā sapaññā. </span></div><p><div class=verse-container id=tha-ap2:58.1><span>Paccekabuddhehi jinehi bhāsitā, </span></div><p><div class=verse-container id=tha-ap2:58.2><span>Kathā uḷārā abhinikkhamitvā; </span></div><p><div class=verse-container id=tha-ap2:58.3><span>Tā sakyasīhena naruttamena, </span></div><p><div class=verse-container id=tha-ap2:58.4><span>Pakāsitā dhammavijānanatthaṁ. </span></div><p><div class=verse-container id=tha-ap2:59.1><span>Lokānukampāya imāni tesaṁ, </span></div><p><div class=verse-container id=tha-ap2:59.2><span>Paccekabuddhāna vikubbitāni; </span></div><p><div class=verse-container id=tha-ap2:59.3><span>Saṁvegasaṅgamativaḍḍhanatthaṁ, </span></div><p><div class=verse-container id=tha-ap2:59.4><span>Sayambhusīhena pakāsitānī”ti. </span></div><p><div class=verse-container id=tha-ap2:60.1><span>Paccekabuddhāpadānaṁ samattaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0001.html>Previous</a><a href=/canon/en/pli/ms/sutta/kn/tha-ap/tha-ap0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>