<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0001.html>Previous</a><a href=/canon/en/pli/ms/sutta/kn/tha-ap/tha-ap0003.html>Next</a></div><p id=tha-ap2:0.1><span class=root>Therāpadāna </span><br><p id=tha-ap2:0.2><span class=root>Buddhavagga </span><br><p id=tha-ap2:0.3><span class="root big-bold">Paccekabuddhaapadāna </span><br><p id=tha-ap2:1.1><span class=root>Atha paccekabuddhāpadānaṁ suṇātha—</span><br><p id=tha-ap2:2.1><span class=root>“Tathāgataṁ jetavane vasantaṁ, </span><br><p id=tha-ap2:2.2><span class=root>Apucchi vedehamunī nataṅgo; </span><br><p id=tha-ap2:2.3><span class=root>‘Paccekabuddhā kira nāma honti, </span><br><p id=tha-ap2:2.4><span class=root>Bhavanti te hetubhi kehi vīra’. </span><br><p id=tha-ap2:3.1><span class=root>Tadāha sabbaññuvaro mahesi, </span><br><p id=tha-ap2:3.2><span class=root>Ānandabhaddaṁ madhurassarena; </span><br><p id=tha-ap2:3.3><span class=root>‘Ye pubbabuddhesu katādhikārā, </span><br><p id=tha-ap2:3.4><span class=root>Aladdhamokkhā jinasāsanesu. </span><br><p id=tha-ap2:4.1><span class=root>Teneva saṁvegamukhena dhīrā, </span><br><p id=tha-ap2:4.2><span class=root>Vināpi buddhehi sutikkhapaññā; </span><br><p id=tha-ap2:4.3><span class=root>Ārammaṇenāpi parittakena, </span><br><p id=tha-ap2:4.4><span class=root>Paccekabodhiṁ anupāpuṇanti. </span><br><p id=tha-ap2:5.1><span class=root>Sabbamhi lokamhi mamaṁ ṭhapetvā, </span><br><p id=tha-ap2:5.2><span class=root>Paccekabuddhehi samova natthi; </span><br><p id=tha-ap2:5.3><span class=root>Tesaṁ imaṁ vaṇṇapadesamattaṁ, </span><br><p id=tha-ap2:5.4><span class=root>Vakkhāmahaṁ sādhu mahāmunīnaṁ. </span><br><p id=tha-ap2:6.1><span class=root>Sayameva buddhānaṁ mahāisīnaṁ, </span><br><p id=tha-ap2:6.2><span class=root>Sādhūni vākyāni madhūva khuddaṁ; </span><br><p id=tha-ap2:6.3><span class=root>Anuttaraṁ bhesajaṁ patthayantā, </span><br><p id=tha-ap2:6.4><span class=root>Suṇātha sabbesu pasannacittā’. </span><br><p id=tha-ap2:7.1><span class=root>Paccekabuddhānaṁ samāgatānaṁ, </span><br><p id=tha-ap2:7.2><span class=root>Paramparaṁ byākaraṇāni yāni; </span><br><p id=tha-ap2:7.3><span class=root>Ādīnavo yañca virāgavatthuṁ, </span><br><p id=tha-ap2:7.4><span class=root>Yathā ca bodhiṁ anupāpuṇiṁsu. </span><br><p id=tha-ap2:8.1><span class=root>Sarāgavatthūsu virāgasaññī, </span><br><p id=tha-ap2:8.2><span class=root>Rattamhi lokamhi virattacittā; </span><br><p id=tha-ap2:8.3><span class=root>Hitvā papañce jiya phanditāni, </span><br><p id=tha-ap2:8.4><span class=root>Tatheva bodhiṁ anupāpuṇiṁsu. </span><br><p id=tha-ap2:9.1><span class=root>Sabbesu bhūtesu nidhāya daṇḍaṁ, </span><br><p id=tha-ap2:9.2><span class=root>Aviheṭhayaṁ aññatarampi tesaṁ; </span><br><p id=tha-ap2:9.3><span class=root>Mettena cittena hitānukampī, </span><br><p id=tha-ap2:9.4><span class=root>Eko care khaggavisāṇakappo. </span><br><p id=tha-ap2:10.1><span class=root>Sabbesu bhūtesu nidhāya daṇḍaṁ, </span><br><p id=tha-ap2:10.2><span class=root>Aviheṭhayaṁ aññatarampi tesaṁ; </span><br><p id=tha-ap2:10.3><span class=root>Na puttamiccheyya kuto sahāyaṁ, </span><br><p id=tha-ap2:10.4><span class=root>Eko care khaggavisāṇakappo’. </span><br><p id=tha-ap2:11.1><span class=root>‘Saṁsaggajātassa bhavanti snehā, </span><br><p id=tha-ap2:11.2><span class=root>Snehanvayaṁ dukkhamidaṁ pahoti; </span><br><p id=tha-ap2:11.3><span class=root>Ādīnavaṁ snehajaṁ pekkhamāno, </span><br><p id=tha-ap2:11.4><span class=root>Eko care khaggavisāṇakappo’. </span><br><p id=tha-ap2:12.1><span class=root>‘Mitte suhajje anukampamāno, </span><br><p id=tha-ap2:12.2><span class=root>Hāpeti atthaṁ paṭibaddhacitto; </span><br><p id=tha-ap2:12.3><span class=root>Etaṁ bhayaṁ santhave pekkhamāno, </span><br><p id=tha-ap2:12.4><span class=root>Eko care khaggavisāṇakappo’. </span><br><p id=tha-ap2:13.1><span class=root>‘Vaṁso visālova yathā visatto, </span><br><p id=tha-ap2:13.2><span class=root>Puttesu dāresu ca yā apekkhā; </span><br><p id=tha-ap2:13.3><span class=root>Vaṁse kaḷīrova asajjamāno, </span><br><p id=tha-ap2:13.4><span class=root>Eko care khaggavisāṇakappo’. </span><br><p id=tha-ap2:14.1><span class=root>‘Migo araññamhi yathā abaddho, </span><br><p id=tha-ap2:14.2><span class=root>Yenicchakaṁ gacchati gocarāya; </span><br><p id=tha-ap2:14.3><span class=root>Viññū naro seritaṁ pekkhamāno, </span><br><p id=tha-ap2:14.4><span class=root>Eko care khaggavisāṇakappo’. </span><br><p id=tha-ap2:15.1><span class=root>‘Āmantanā hoti sahāyamajjhe, </span><br><p id=tha-ap2:15.2><span class=root>Vāse ca ṭhāne gamane cārikāya; </span><br><p id=tha-ap2:15.3><span class=root>Anabhijjhitaṁ seritaṁ pekkhamāno, </span><br><p id=tha-ap2:15.4><span class=root>Eko care khaggavisāṇakappo’. </span><br><p id=tha-ap2:16.1><span class=root>‘Khiḍḍā ratī hoti sahāyamajjhe, </span><br><p id=tha-ap2:16.2><span class=root>Puttesu pemaṁ vipulañca hoti; </span><br><p id=tha-ap2:16.3><span class=root>Piyavippayogaṁ vijigucchamāno, </span><br><p id=tha-ap2:16.4><span class=root>Eko care khaggavisāṇakappo’. </span><br><p id=tha-ap2:17.1><span class=root>‘Cātuddiso appaṭigho ca hoti, </span><br><p id=tha-ap2:17.2><span class=root>Santussamāno itarītarena; </span><br><p id=tha-ap2:17.3><span class=root>Parissayānaṁ sahitā achambhī, </span><br><p id=tha-ap2:17.4><span class=root>Eko care khaggavisāṇakappo’. </span><br><p id=tha-ap2:18.1><span class=root>‘Dussaṅgahā pabbajitāpi eke, </span><br><p id=tha-ap2:18.2><span class=root>Atho gahaṭṭhā gharamāvasantā; </span><br><p id=tha-ap2:18.3><span class=root>Appossukko paraputtesu hutvā, </span><br><p id=tha-ap2:18.4><span class=root>Eko care khaggavisāṇakappo’. </span><br><p id=tha-ap2:19.1><span class=root>‘Oropayitvā gihibyañjanāni, </span><br><p id=tha-ap2:19.2><span class=root>Sañchinnapatto yathā koviḷāro; </span><br><p id=tha-ap2:19.3><span class=root>Chetvāna vīro gihibandhanāni, </span><br><p id=tha-ap2:19.4><span class=root>Eko care khaggavisāṇakappo’. </span><br><p id=tha-ap2:20.1><span class=root>‘Sace labhetha nipakaṁ sahāyaṁ, </span><br><p id=tha-ap2:20.2><span class=root>Saddhiṁ caraṁ sādhuvihāridhīraṁ; </span><br><p id=tha-ap2:20.3><span class=root>Abhibhuyya sabbāni parissayāni, </span><br><p id=tha-ap2:20.4><span class=root>Careyya tenattamano satīmā’. </span><br><p id=tha-ap2:21.1><span class=root>‘No ce labhetha nipakaṁ sahāyaṁ, </span><br><p id=tha-ap2:21.2><span class=root>Saddhiṁ caraṁ sādhuvihāri dhīraṁ; </span><br><p id=tha-ap2:21.3><span class=root>Rājāva raṭṭhaṁ vijitaṁ pahāya, </span><br><p id=tha-ap2:21.4><span class=root>Eko care mātaṅgaraññeva nāgo’. </span><br><p id=tha-ap2:22.1><span class=root>‘Addhā pasaṁsāma sahāyasampadaṁ, </span><br><p id=tha-ap2:22.2><span class=root>Seṭṭhā samā sevitabbā sahāyā; </span><br><p id=tha-ap2:22.3><span class=root>Ete aladdhā anavajjabhojī, </span><br><p id=tha-ap2:22.4><span class=root>Eko care khaggavisāṇakappo’. </span><br><p id=tha-ap2:23.1><span class=root>‘Disvā suvaṇṇassa pabhassarāni, </span><br><p id=tha-ap2:23.2><span class=root>Kammāraputtena suniṭṭhitāni; </span><br><p id=tha-ap2:23.3><span class=root>Saṅghaṭṭamānāni duve bhujasmiṁ, </span><br><p id=tha-ap2:23.4><span class=root>Eko care khaggavisāṇakappo’. </span><br><p id=tha-ap2:24.1><span class=root>‘Evaṁ dutīyena sahā mamassa, </span><br><p id=tha-ap2:24.2><span class=root>Vācābhilāpo abhisajjanā vā; </span><br><p id=tha-ap2:24.3><span class=root>Etaṁ bhayaṁ āyatiṁ pekkhamāno, </span><br><p id=tha-ap2:24.4><span class=root>Eko care khaggavisāṇakappo’. </span><br><p id=tha-ap2:25.1><span class=root>‘Kāmā hi citrā madhurā manoramā, </span><br><p id=tha-ap2:25.2><span class=root>Virūparūpena mathenti cittaṁ; </span><br><p id=tha-ap2:25.3><span class=root>Ādīnavaṁ kāmaguṇesu disvā, </span><br><p id=tha-ap2:25.4><span class=root>Eko care khaggavisāṇakappo’. </span><br><p id=tha-ap2:26.1><span class=root>‘Ītī ca gaṇḍo ca upaddavo ca, </span><br><p id=tha-ap2:26.2><span class=root>Rogo ca sallañca bhayañca metaṁ; </span><br><p id=tha-ap2:26.3><span class=root>Etaṁ bhayaṁ kāmaguṇesu disvā, </span><br><p id=tha-ap2:26.4><span class=root>Eko care khaggavisāṇakappo’. </span><br><p id=tha-ap2:27.1><span class=root>‘Sītañca uṇhañca khudaṁ pipāsaṁ, </span><br><p id=tha-ap2:27.2><span class=root>Vātātape ḍaṁsasarīsape ca; </span><br><p id=tha-ap2:27.3><span class=root>Sabbānipetāni abhibbhavitvā, </span><br><p id=tha-ap2:27.4><span class=root>Eko care khaggavisāṇakappo’. </span><br><p id=tha-ap2:28.1><span class=root>‘Nāgova yūthāni vivajjayitvā, </span><br><p id=tha-ap2:28.2><span class=root>Sañjātakhandho padumī uḷāro; </span><br><p id=tha-ap2:28.3><span class=root>Yathābhirantaṁ viharaṁ araññe, </span><br><p id=tha-ap2:28.4><span class=root>Eko care khaggavisāṇakappo’. </span><br><p id=tha-ap2:29.1><span class=root>‘Aṭṭhāna taṁ saṅgaṇikāratassa, </span><br><p id=tha-ap2:29.2><span class=root>Yaṁ phassaye sāmayikaṁ vimuttiṁ; </span><br><p id=tha-ap2:29.3><span class=root>Ādiccabandhussa vaco nisamma, </span><br><p id=tha-ap2:29.4><span class=root>Eko care khaggavisāṇakappo’. </span><br><p id=tha-ap2:30.1><span class=root>‘Diṭṭhīvisūkāni upātivatto, </span><br><p id=tha-ap2:30.2><span class=root>Patto niyāmaṁ paṭiladdhamaggo; </span><br><p id=tha-ap2:30.3><span class=root>Uppannañāṇomhi anaññaneyyo, </span><br><p id=tha-ap2:30.4><span class=root>Eko care khaggavisāṇakappo’. </span><br><p id=tha-ap2:31.1><span class=root>‘Nillolupo nikkuho nippipāso, </span><br><p id=tha-ap2:31.2><span class=root>Nimmakkha niddhantakasāvamoho; </span><br><p id=tha-ap2:31.3><span class=root>Nirāsayo sabbaloke bhavitvā, </span><br><p id=tha-ap2:31.4><span class=root>Eko care khaggavisāṇakappo’. </span><br><p id=tha-ap2:32.1><span class=root>‘Pāpaṁ sahāyaṁ parivajjayetha, </span><br><p id=tha-ap2:32.2><span class=root>Anatthadassiṁ visame niviṭṭhaṁ; </span><br><p id=tha-ap2:32.3><span class=root>Sayaṁ na seve pasutaṁ pamattaṁ, </span><br><p id=tha-ap2:32.4><span class=root>Eko care khaggavisāṇakappo’. </span><br><p id=tha-ap2:33.1><span class=root>‘Bahussutaṁ dhammadharaṁ bhajetha, </span><br><p id=tha-ap2:33.2><span class=root>Mittaṁ uḷāraṁ paṭibhānavantaṁ; </span><br><p id=tha-ap2:33.3><span class=root>Aññāya atthāni vineyya kaṅkhaṁ, </span><br><p id=tha-ap2:33.4><span class=root>Eko care khaggavisāṇakappo’. </span><br><p id=tha-ap2:34.1><span class=root>‘Khiḍḍaṁ ratiṁ kāmasukhañca loke, </span><br><p id=tha-ap2:34.2><span class=root>Analaṅkaritvā anapekkhamāno; </span><br><p id=tha-ap2:34.3><span class=root>Vibhūsaṭṭhānā virato saccavādī, </span><br><p id=tha-ap2:34.4><span class=root>Eko care khaggavisāṇakappo’. </span><br><p id=tha-ap2:35.1><span class=root>‘Puttañca dāraṁ pitarañca mātaraṁ, </span><br><p id=tha-ap2:35.2><span class=root>Dhanāni dhaññāni ca bandhavāni; </span><br><p id=tha-ap2:35.3><span class=root>Hitvāna kāmāni yathodhikāni, </span><br><p id=tha-ap2:35.4><span class=root>Eko care khaggavisāṇakappo’. </span><br><p id=tha-ap2:36.1><span class=root>‘Saṅgo eso parittamettha sokhyaṁ, </span><br><p id=tha-ap2:36.2><span class=root>Appassādo dukkhamevettha bhiyyo; </span><br><p id=tha-ap2:36.3><span class=root>Gaḷo eso iti ñatvā matimā, </span><br><p id=tha-ap2:36.4><span class=root>Eko care khaggavisāṇakappo’. </span><br><p id=tha-ap2:37.1><span class=root>‘Sandālayitvāna saṁyojanāni, </span><br><p id=tha-ap2:37.2><span class=root>Jālaṁva bhetvā salilambucārī; </span><br><p id=tha-ap2:37.3><span class=root>Aggīva daḍḍhaṁ anivattamāno, </span><br><p id=tha-ap2:37.4><span class=root>Eko care khaggavisāṇakappo’. </span><br><p id=tha-ap2:38.1><span class=root>‘Okkhittacakkhū na ca pādalolo, </span><br><p id=tha-ap2:38.2><span class=root>Guttindriyo rakkhitamānasāno; </span><br><p id=tha-ap2:38.3><span class=root>Anavassuto apariḍayhamāno, </span><br><p id=tha-ap2:38.4><span class=root>Eko care khaggavisāṇakappo’. </span><br><p id=tha-ap2:39.1><span class=root>‘Ohārayitvā gihibyañjanāni, </span><br><p id=tha-ap2:39.2><span class=root>Sañchannapatto yathā pārichatto; </span><br><p id=tha-ap2:39.3><span class=root>Kāsāyavattho abhinikkhamitvā, </span><br><p id=tha-ap2:39.4><span class=root>Eko care khaggavisāṇakappo’. </span><br><p id=tha-ap2:40.1><span class=root>‘Rasesu gedhaṁ akaraṁ alolo, </span><br><p id=tha-ap2:40.2><span class=root>Anaññaposī sapadānacārī; </span><br><p id=tha-ap2:40.3><span class=root>Kule kule appaṭibaddhacitto, </span><br><p id=tha-ap2:40.4><span class=root>Eko care khaggavisāṇakappo’. </span><br><p id=tha-ap2:41.1><span class=root>‘Pahāya pañcāvaraṇāni cetaso, </span><br><p id=tha-ap2:41.2><span class=root>Upakkilese byapanujja sabbe; </span><br><p id=tha-ap2:41.3><span class=root>Anissito chejja sinehadosaṁ, </span><br><p id=tha-ap2:41.4><span class=root>Eko care khaggavisāṇakappo’. </span><br><p id=tha-ap2:42.1><span class=root>‘Vipiṭṭhikatvāna sukhañca dukkhaṁ, </span><br><p id=tha-ap2:42.2><span class=root>Pubbeva somanassadomanassaṁ; </span><br><p id=tha-ap2:42.3><span class=root>Laddhānupekkhaṁ samathaṁ visuddhaṁ, </span><br><p id=tha-ap2:42.4><span class=root>Eko care khaggavisāṇakappo’. </span><br><p id=tha-ap2:43.1><span class=root>‘Āraddhavīriyo paramatthapattiyā, </span><br><p id=tha-ap2:43.2><span class=root>Alīnacitto akusītavutti; </span><br><p id=tha-ap2:43.3><span class=root>Daḷhanikkamo thāmabalūpapanno, </span><br><p id=tha-ap2:43.4><span class=root>Eko care khaggavisāṇakappo’. </span><br><p id=tha-ap2:44.1><span class=root>‘Paṭisallānaṁ jhānamariñcamāno, </span><br><p id=tha-ap2:44.2><span class=root>Dhammesu niccaṁ anudhammacārī; </span><br><p id=tha-ap2:44.3><span class=root>Ādīnavaṁ sammasitā bhavesu, </span><br><p id=tha-ap2:44.4><span class=root>Eko care khaggavisāṇakappo’. </span><br><p id=tha-ap2:45.1><span class=root>‘Taṇhakkhayaṁ patthayamappamatto, </span><br><p id=tha-ap2:45.2><span class=root>Aneḷamūgo sutavā satīmā; </span><br><p id=tha-ap2:45.3><span class=root>Saṅkhātadhammo niyato padhānavā, </span><br><p id=tha-ap2:45.4><span class=root>Eko care khaggavisāṇakappo’. </span><br><p id=tha-ap2:46.1><span class=root>‘Sīhova saddesu asantasanto, </span><br><p id=tha-ap2:46.2><span class=root>Vātova jālamhi asajjamāno; </span><br><p id=tha-ap2:46.3><span class=root>Padumaṁva toyena alippamāno, </span><br><p id=tha-ap2:46.4><span class=root>Eko care khaggavisāṇakappo’. </span><br><p id=tha-ap2:47.1><span class=root>‘Sīho yathā dāṭhabalī pasayha, </span><br><p id=tha-ap2:47.2><span class=root>Rājā migānaṁ abhibhuyya cārī; </span><br><p id=tha-ap2:47.3><span class=root>Sevetha pantāni senāsanāni, </span><br><p id=tha-ap2:47.4><span class=root>Eko care khaggavisāṇakappo’. </span><br><p id=tha-ap2:48.1><span class=root>‘Mettaṁ upekkhaṁ karuṇaṁ vimuttiṁ, </span><br><p id=tha-ap2:48.2><span class=root>Āsevamāno muditañca kāle; </span><br><p id=tha-ap2:48.3><span class=root>Sabbena lokena avirujjhamāno, </span><br><p id=tha-ap2:48.4><span class=root>Eko care khaggavisāṇakappo’. </span><br><p id=tha-ap2:49.1><span class=root>‘Rāgañca dosañca pahāya mohaṁ, </span><br><p id=tha-ap2:49.2><span class=root>Sandālayitvāna saṁyojanāni; </span><br><p id=tha-ap2:49.3><span class=root>Asantasaṁ jīvitasaṅkhayamhi, </span><br><p id=tha-ap2:49.4><span class=root>Eko care khaggavisāṇakappo’. </span><br><p id=tha-ap2:50.1><span class=root>‘Bhajanti sevanti ca kāraṇatthā, </span><br><p id=tha-ap2:50.2><span class=root>Nikkāraṇā dullabhā ajja mittā; </span><br><p id=tha-ap2:50.3><span class=root>Attatthapaññā asucīmanussā, </span><br><p id=tha-ap2:50.4><span class=root>Eko care khaggavisāṇakappo’. </span><br><p id=tha-ap2:51.1><span class=root>Visuddhasīlā suvisuddhapaññā, </span><br><p id=tha-ap2:51.2><span class=root>Samāhitā jāgariyānuyuttā; </span><br><p id=tha-ap2:51.3><span class=root>Vipassakā dhammavisesadassī, </span><br><p id=tha-ap2:51.4><span class=root>Maggaṅgabojjhaṅgagate vijaññā. </span><br><p id=tha-ap2:52.1><span class=root>Suññappaṇidhiñca tathānimittaṁ, </span><br><p id=tha-ap2:52.2><span class=root>Āsevayitvā jinasāsanamhi; </span><br><p id=tha-ap2:52.3><span class=root>Ye sāvakattaṁ na vajanti dhīrā, </span><br><p id=tha-ap2:52.4><span class=root>Bhavanti paccekajinā sayambhū. </span><br><p id=tha-ap2:53.1><span class=root>Mahantadhammā bahudhammakāyā, </span><br><p id=tha-ap2:53.2><span class=root>Cittissarā sabbadukkhoghatiṇṇā; </span><br><p id=tha-ap2:53.3><span class=root>Udaggacittā paramatthadassī, </span><br><p id=tha-ap2:53.4><span class=root>Sīhopamā khaggavisāṇakappā. </span><br><p id=tha-ap2:54.1><span class=root>Santindriyā santamanā samādhī, </span><br><p id=tha-ap2:54.2><span class=root>Paccantasattesu patippacārā; </span><br><p id=tha-ap2:54.3><span class=root>Dīpā parattha idha vijjalantā, </span><br><p id=tha-ap2:54.4><span class=root>Paccekabuddhā satataṁ hitāme. </span><br><p id=tha-ap2:55.1><span class=root>Pahīnasabbāvaraṇā janindā, </span><br><p id=tha-ap2:55.2><span class=root>Lokappadīpā ghanakañcanābhā; </span><br><p id=tha-ap2:55.3><span class=root>Nissaṁsayaṁ lokasudakkhiṇeyyā, </span><br><p id=tha-ap2:55.4><span class=root>Paccekabuddhā satatappitāme. </span><br><p id=tha-ap2:56.1><span class=root>Paccekabuddhānaṁ subhāsitāni, </span><br><p id=tha-ap2:56.2><span class=root>Caranti lokamhi sadevakamhi; </span><br><p id=tha-ap2:56.3><span class=root>Sutvā tathā ye na karonti bālā, </span><br><p id=tha-ap2:56.4><span class=root>Caranti dukkhesu punappunaṁ te. </span><br><p id=tha-ap2:57.1><span class=root>Paccekabuddhāna subhāsitāni, </span><br><p id=tha-ap2:57.2><span class=root>Madhuṁ yathā khuddamavassavantaṁ; </span><br><p id=tha-ap2:57.3><span class=root>Sutvā tathā ye paṭipattiyuttā, </span><br><p id=tha-ap2:57.4><span class=root>Bhavanti te saccadasā sapaññā. </span><br><p id=tha-ap2:58.1><span class=root>Paccekabuddhehi jinehi bhāsitā, </span><br><p id=tha-ap2:58.2><span class=root>Kathā uḷārā abhinikkhamitvā; </span><br><p id=tha-ap2:58.3><span class=root>Tā sakyasīhena naruttamena, </span><br><p id=tha-ap2:58.4><span class=root>Pakāsitā dhammavijānanatthaṁ. </span><br><p id=tha-ap2:59.1><span class=root>Lokānukampāya imāni tesaṁ, </span><br><p id=tha-ap2:59.2><span class=root>Paccekabuddhāna vikubbitāni; </span><br><p id=tha-ap2:59.3><span class=root>Saṁvegasaṅgamativaḍḍhanatthaṁ, </span><br><p id=tha-ap2:59.4><span class=root>Sayambhusīhena pakāsitānī”ti. </span><br><p id=tha-ap2:60.1><span class=root>Paccekabuddhāpadānaṁ samattaṁ. </span><br></main><footer class="container footer"><small><a href=/about/>Contact info</a></small></footer>