<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0520.html>Previous</a><a href=/canon/en/pli/ms/sutta/kn/tha-ap/tha-ap0522.html>Next</a></div><p><div class=verse-container id=tha-ap521:0.1><span>Therāpadāna </span></div><p><div class=verse-container id=tha-ap521:0.2><span>Phaladāyakavagga </span></div><p><div class=verse-container id=tha-ap521:0.3><span class=big-bold>Sabbaphaladāyakattheraapadāna </span></div><p><div class=verse-container id=tha-ap521:1.1><span>“Varuṇo nāma nāmena, </span></div><p><div class=verse-container id=tha-ap521:1.2><span>brāhmaṇo mantapāragū; </span></div><p><div class=verse-container id=tha-ap521:1.3><span>Chaḍḍetvā dasa puttāni, </span></div><p><div class=verse-container id=tha-ap521:1.4><span>vanamajjhogahiṁ tadā. </span></div><p><div class=verse-container id=tha-ap521:2.1><span>Assamaṁ sukataṁ katvā, </span></div><p><div class=verse-container id=tha-ap521:2.2><span>suvibhattaṁ manoramaṁ; </span></div><p><div class=verse-container id=tha-ap521:2.3><span>Paṇṇasālaṁ karitvāna, </span></div><p><div class=verse-container id=tha-ap521:2.4><span>vasāmi vipine ahaṁ. </span></div><p><div class=verse-container id=tha-ap521:3.1><span>Padumuttaro lokavidū, </span></div><p><div class=verse-container id=tha-ap521:3.2><span>āhutīnaṁ paṭiggaho; </span></div><p><div class=verse-container id=tha-ap521:3.3><span>Mamuddharitukāmo so, </span></div><p><div class=verse-container id=tha-ap521:3.4><span>āgacchi mama assamaṁ. </span></div><p><div class=verse-container id=tha-ap521:4.1><span>Yāvatā vanasaṇḍamhi, </span></div><p><div class=verse-container id=tha-ap521:4.2><span>obhāso vipulo ahu; </span></div><p><div class=verse-container id=tha-ap521:4.3><span>Buddhassa ānubhāvena, </span></div><p><div class=verse-container id=tha-ap521:4.4><span>pajjalī vipinaṁ tadā. </span></div><p><div class=verse-container id=tha-ap521:5.1><span>Disvāna taṁ pāṭihīraṁ, </span></div><p><div class=verse-container id=tha-ap521:5.2><span>buddhaseṭṭhassa tādino; </span></div><p><div class=verse-container id=tha-ap521:5.3><span>Pattapuṭaṁ gahetvāna, </span></div><p><div class=verse-container id=tha-ap521:5.4><span>phalena pūjayiṁ ahaṁ. </span></div><p><div class=verse-container id=tha-ap521:6.1><span>Upagantvāna sambuddhaṁ, </span></div><p><div class=verse-container id=tha-ap521:6.2><span>sahakhārimadāsahaṁ; </span></div><p><div class=verse-container id=tha-ap521:6.3><span>Anukampāya me buddho, </span></div><p><div class=verse-container id=tha-ap521:6.4><span>idaṁ vacanamabravi. </span></div><p><div class=verse-container id=tha-ap521:7.1><span>‘Khāribhāraṁ gahetvāna, </span></div><p><div class=verse-container id=tha-ap521:7.2><span>pacchato ehi me tuvaṁ; </span></div><p><div class=verse-container id=tha-ap521:7.3><span>Paribhutte ca saṅghamhi, </span></div><p><div class=verse-container id=tha-ap521:7.4><span>puññaṁ tava bhavissati’. </span></div><p><div class=verse-container id=tha-ap521:8.1><span>Puṭakantaṁ gahetvāna, </span></div><p><div class=verse-container id=tha-ap521:8.2><span>bhikkhusaṅghassadāsahaṁ; </span></div><p><div class=verse-container id=tha-ap521:8.3><span>Tattha cittaṁ pasādetvā, </span></div><p><div class=verse-container id=tha-ap521:8.4><span>tusitaṁ upapajjahaṁ. </span></div><p><div class=verse-container id=tha-ap521:9.1><span>Tattha dibbehi naccehi, </span></div><p><div class=verse-container id=tha-ap521:9.2><span>gītehi vāditehi ca; </span></div><p><div class=verse-container id=tha-ap521:9.3><span>Puññakammena saṁyuttaṁ, </span></div><p><div class=verse-container id=tha-ap521:9.4><span>anubhomi sadā sukhaṁ. </span></div><p><div class=verse-container id=tha-ap521:10.1><span>Yaṁ yaṁ yonupapajjāmi, </span></div><p><div class=verse-container id=tha-ap521:10.2><span>devattaṁ atha mānusaṁ; </span></div><p><div class=verse-container id=tha-ap521:10.3><span>Bhoge me ūnatā natthi, </span></div><p><div class=verse-container id=tha-ap521:10.4><span>phaladānassidaṁ phalaṁ. </span></div><p><div class=verse-container id=tha-ap521:11.1><span>Yāvatā caturo dīpā, </span></div><p><div class=verse-container id=tha-ap521:11.2><span>sasamuddā sapabbatā; </span></div><p><div class=verse-container id=tha-ap521:11.3><span>Phalaṁ buddhassa datvāna, </span></div><p><div class=verse-container id=tha-ap521:11.4><span>issaraṁ kārayāmahaṁ. </span></div><p><div class=verse-container id=tha-ap521:12.1><span>Yāvatā me pakkhigaṇā, </span></div><p><div class=verse-container id=tha-ap521:12.2><span>ākāse uppatanti ce; </span></div><p><div class=verse-container id=tha-ap521:12.3><span>Tepi maṁ vasamanventi, </span></div><p><div class=verse-container id=tha-ap521:12.4><span>phaladānassidaṁ phalaṁ. </span></div><p><div class=verse-container id=tha-ap521:13.1><span>Yāvatā vanasaṇḍamhi, </span></div><p><div class=verse-container id=tha-ap521:13.2><span>yakkhā bhūtā ca rakkhasā; </span></div><p><div class=verse-container id=tha-ap521:13.3><span>Kumbhaṇḍā garuḷā cāpi, </span></div><p><div class=verse-container id=tha-ap521:13.4><span>pāricariyaṁ upenti me. </span></div><p><div class=verse-container id=tha-ap521:14.1><span>Kummā soṇā madhukārā, </span></div><p><div class=verse-container id=tha-ap521:14.2><span>ḍaṁsā ca makasā ubho; </span></div><p><div class=verse-container id=tha-ap521:14.3><span>Tepi maṁ vasamanventi, </span></div><p><div class=verse-container id=tha-ap521:14.4><span>phaladānassidaṁ phalaṁ. </span></div><p><div class=verse-container id=tha-ap521:15.1><span>Supaṇṇā nāma sakuṇā, </span></div><p><div class=verse-container id=tha-ap521:15.2><span>pakkhijātā mahabbalā; </span></div><p><div class=verse-container id=tha-ap521:15.3><span>Tepi maṁ saraṇaṁ yanti, </span></div><p><div class=verse-container id=tha-ap521:15.4><span>phaladānassidaṁ phalaṁ. </span></div><p><div class=verse-container id=tha-ap521:16.1><span>Yepi dīghāyukā nāgā, </span></div><p><div class=verse-container id=tha-ap521:16.2><span>iddhimanto mahāyasā; </span></div><p><div class=verse-container id=tha-ap521:16.3><span>Tepi maṁ vasamanventi, </span></div><p><div class=verse-container id=tha-ap521:16.4><span>phaladānassidaṁ phalaṁ. </span></div><p><div class=verse-container id=tha-ap521:17.1><span>Sīhā byagghā ca dīpī ca, </span></div><p><div class=verse-container id=tha-ap521:17.2><span>acchakokataracchakā; </span></div><p><div class=verse-container id=tha-ap521:17.3><span>Tepi maṁ vasamanventi, </span></div><p><div class=verse-container id=tha-ap521:17.4><span>phaladānassidaṁ phalaṁ. </span></div><p><div class=verse-container id=tha-ap521:18.1><span>Osadhītiṇavāsī ca, </span></div><p><div class=verse-container id=tha-ap521:18.2><span>ye ca ākāsavāsino; </span></div><p><div class=verse-container id=tha-ap521:18.3><span>Sabbe maṁ saraṇaṁ yanti, </span></div><p><div class=verse-container id=tha-ap521:18.4><span>phaladānassidaṁ phalaṁ. </span></div><p><div class=verse-container id=tha-ap521:19.1><span>Sududdasaṁ sunipuṇaṁ, </span></div><p><div class=verse-container id=tha-ap521:19.2><span>gambhīraṁ suppakāsitaṁ; </span></div><p><div class=verse-container id=tha-ap521:19.3><span>Phassayitvā viharāmi, </span></div><p><div class=verse-container id=tha-ap521:19.4><span>phaladānassidaṁ phalaṁ. </span></div><p><div class=verse-container id=tha-ap521:20.1><span>Vimokkhe aṭṭha phusitvā, </span></div><p><div class=verse-container id=tha-ap521:20.2><span>viharāmi anāsavo; </span></div><p><div class=verse-container id=tha-ap521:20.3><span>Ātāpī nipako cāhaṁ, </span></div><p><div class=verse-container id=tha-ap521:20.4><span>phaladānassidaṁ phalaṁ. </span></div><p><div class=verse-container id=tha-ap521:21.1><span>Ye phalaṭṭhā buddhaputtā, </span></div><p><div class=verse-container id=tha-ap521:21.2><span>khīṇadosā mahāyasā; </span></div><p><div class=verse-container id=tha-ap521:21.3><span>Ahamaññataro tesaṁ, </span></div><p><div class=verse-container id=tha-ap521:21.4><span>phaladānassidaṁ phalaṁ. </span></div><p><div class=verse-container id=tha-ap521:22.1><span>Abhiññāpāramiṁ gantvā, </span></div><p><div class=verse-container id=tha-ap521:22.2><span>sukkamūlena codito; </span></div><p><div class=verse-container id=tha-ap521:22.3><span>Sabbāsave pariññāya, </span></div><p><div class=verse-container id=tha-ap521:22.4><span>viharāmi anāsavo. </span></div><p><div class=verse-container id=tha-ap521:23.1><span>Tevijjā iddhipattā ca, </span></div><p><div class=verse-container id=tha-ap521:23.2><span>buddhaputtā mahāyasā; </span></div><p><div class=verse-container id=tha-ap521:23.3><span>Dibbasotasamāpannā, </span></div><p><div class=verse-container id=tha-ap521:23.4><span>tesaṁ aññataro ahaṁ. </span></div><p><div class=verse-container id=tha-ap521:24.1><span>Satasahassito kappe, </span></div><p><div class=verse-container id=tha-ap521:24.2><span>yaṁ phalaṁ adadiṁ tadā; </span></div><p><div class=verse-container id=tha-ap521:24.3><span>Duggatiṁ nābhijānāmi, </span></div><p><div class=verse-container id=tha-ap521:24.4><span>phaladānassidaṁ phalaṁ. </span></div><p><div class=verse-container id=tha-ap521:25.1><span>Kilesā jhāpitā mayhaṁ, </span></div><p><div class=verse-container id=tha-ap521:25.2><span>…pe… </span></div><p><div class=verse-container id=tha-ap521:25.3><span>viharāmi anāsavo. </span></div><p><div class=verse-container id=tha-ap521:26.1><span>Svāgataṁ vata me āsi, </span></div><p><div class=verse-container id=tha-ap521:26.2><span>…pe… </span></div><p><div class=verse-container id=tha-ap521:26.3><span>kataṁ buddhassa sāsanaṁ. </span></div><p><div class=verse-container id=tha-ap521:27.1><span>Paṭisambhidā catasso, </span></div><p><div class=verse-container id=tha-ap521:27.2><span>…pe… </span></div><p><div class=verse-container id=tha-ap521:27.3><span>kataṁ buddhassa sāsanaṁ”. </span></div><p><div class=verse-container id=tha-ap521:28.1><span>Itthaṁ sudaṁ āyasmā sabbaphaladāyako thero imā gāthāyo abhāsitthāti. </span></div><p><div class=verse-container id=tha-ap521:29.1><span>Sabbaphaladāyakattherassāpadānaṁ navamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0520.html>Previous</a><a href=/canon/en/pli/ms/sutta/kn/tha-ap/tha-ap0522.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>