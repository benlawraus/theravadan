<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0390.html>Previous</a><a href=/canon/en/pli/ms/sutta/kn/tha-ap/tha-ap0392.html>Next</a></div><p id=tha-ap391:0.1><span class=root>Therāpadāna </span><br><p id=tha-ap391:0.2><span class=root>Avaṭaphalavagga </span><br><p id=tha-ap391:0.3><span class="root big-bold">9 Soṇakoṭivīsattheraapadāna </span><br><p id=tha-ap391:1.1><span class=root>“Vipassino pāvacane, </span><br><p id=tha-ap391:1.2><span class=root>ekaṁ leṇaṁ mayā kataṁ; </span><br><p id=tha-ap391:1.3><span class=root>Cātuddisassa saṅghassa, </span><br><p id=tha-ap391:1.4><span class=root>bandhumārājadhāniyā. </span><br><p id=tha-ap391:2.1><span class=root>Dussehi bhūmiṁ leṇassa, </span><br><p id=tha-ap391:2.2><span class=root>santharitvā pariccajiṁ; </span><br><p id=tha-ap391:2.3><span class=root>Udaggacitto sumano, </span><br><p id=tha-ap391:2.4><span class=root>akāsiṁ paṇidhiṁ tadā. </span><br><p id=tha-ap391:3.1><span class=root>Ārādhayeyyaṁ sambuddhaṁ, </span><br><p id=tha-ap391:3.2><span class=root>pabbajjañca labheyyahaṁ; </span><br><p id=tha-ap391:3.3><span class=root>Anuttarañca nibbānaṁ, </span><br><p id=tha-ap391:3.4><span class=root>phuseyyaṁ santimuttamaṁ. </span><br><p id=tha-ap391:4.1><span class=root>Teneva sukkamūlena, </span><br><p id=tha-ap391:4.2><span class=root>kappe navuti saṁsariṁ; </span><br><p id=tha-ap391:4.3><span class=root>Devabhūto manusso ca, </span><br><p id=tha-ap391:4.4><span class=root>katapuñño virocahaṁ. </span><br><p id=tha-ap391:5.1><span class=root>Tato kammāvasesena, </span><br><p id=tha-ap391:5.2><span class=root>idha pacchimake bhave; </span><br><p id=tha-ap391:5.3><span class=root>Campāyaṁ aggaseṭṭhissa, </span><br><p id=tha-ap391:5.4><span class=root>jātomhi ekaputtako. </span><br><p id=tha-ap391:6.1><span class=root>Jātamattassa me sutvā, </span><br><p id=tha-ap391:6.2><span class=root>pitu chando ayaṁ ahu; </span><br><p id=tha-ap391:6.3><span class=root>Dadāmahaṁ kumārassa, </span><br><p id=tha-ap391:6.4><span class=root>vīsakoṭī anūnakā. </span><br><p id=tha-ap391:7.1><span class=root>Caturaṅgulā ca me lomā, </span><br><p id=tha-ap391:7.2><span class=root>jātā pādatale ubho; </span><br><p id=tha-ap391:7.3><span class=root>Sukhumā mudusamphassā, </span><br><p id=tha-ap391:7.4><span class=root>tūlāpicusamā subhā. </span><br><p id=tha-ap391:8.1><span class=root>Atītā navuti kappā, </span><br><p id=tha-ap391:8.2><span class=root>ayaṁ eko ca uttari; </span><br><p id=tha-ap391:8.3><span class=root>Nābhijānāmi nikkhitte, </span><br><p id=tha-ap391:8.4><span class=root>pāde bhūmyā asanthate. </span><br><p id=tha-ap391:9.1><span class=root>Ārādhito me sambuddho, </span><br><p id=tha-ap391:9.2><span class=root>pabbajiṁ anagāriyaṁ; </span><br><p id=tha-ap391:9.3><span class=root>Arahattañca me pattaṁ, </span><br><p id=tha-ap391:9.4><span class=root>sītibhūtomhi nibbuto. </span><br><p id=tha-ap391:10.1><span class=root>Aggo āraddhavīriyānaṁ, </span><br><p id=tha-ap391:10.2><span class=root>niddiṭṭho sabbadassinā; </span><br><p id=tha-ap391:10.3><span class=root>Khīṇāsavomhi arahā, </span><br><p id=tha-ap391:10.4><span class=root>chaḷabhiñño mahiddhiko. </span><br><p id=tha-ap391:11.1><span class=root>Ekanavutito kappe, </span><br><p id=tha-ap391:11.2><span class=root>yaṁ dānamadadiṁ tadā; </span><br><p id=tha-ap391:11.3><span class=root>Duggatiṁ nābhijānāmi, </span><br><p id=tha-ap391:11.4><span class=root>leṇadānassidaṁ phalaṁ. </span><br><p id=tha-ap391:12.1><span class=root>Kilesā jhāpitā mayhaṁ, </span><br><p id=tha-ap391:12.2><span class=root>…pe… </span><br><p id=tha-ap391:12.3><span class=root>viharāmi anāsavo. </span><br><p id=tha-ap391:13.1><span class=root>Svāgataṁ vata me āsi, </span><br><p id=tha-ap391:13.2><span class=root>…pe… </span><br><p id=tha-ap391:13.3><span class=root>kataṁ buddhassa sāsanaṁ. </span><br><p id=tha-ap391:14.1><span class=root>Paṭisambhidā catasso, </span><br><p id=tha-ap391:14.2><span class=root>…pe… </span><br><p id=tha-ap391:14.3><span class=root>kataṁ buddhassa sāsanaṁ”. </span><br><p id=tha-ap391:15.1><span class=root>Thero koṭivīso soṇo, </span><br><p id=tha-ap391:15.2><span class=root>bhikkhusaṅghassa aggato; </span><br><p id=tha-ap391:15.3><span class=root>Pañhaṁ puṭṭho viyākāsi, </span><br><p id=tha-ap391:15.4><span class=root>anotatte mahāsareti. </span><br><p id=tha-ap391:16.1><span class=root>Itthaṁ sudaṁ āyasmā soṇo koṭivīso thero imā gāthāyo abhāsitthāti. </span><br><p id=tha-ap391:17.1><span class=root>Soṇakoṭivīsattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>