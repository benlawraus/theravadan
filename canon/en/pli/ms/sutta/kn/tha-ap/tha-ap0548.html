<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0547.html>Previous</a><a href=/canon/en/pli/ms/sutta/kn/tha-ap/tha-ap0549.html>Next</a></div><p id=tha-ap548:0.1><span class=root>Therāpadāna </span><br><p id=tha-ap548:0.2><span class=root>Bhaddiyavagga </span><br><p id=tha-ap548:0.3><span class="root big-bold">Kāḷudāyittheraapadāna </span><br><p id=tha-ap548:1.1><span class=root>“Padumuttaro nāma jino, </span><br><p id=tha-ap548:1.2><span class=root>sabbadhammesu cakkhumā; </span><br><p id=tha-ap548:1.3><span class=root>Ito satasahassamhi, </span><br><p id=tha-ap548:1.4><span class=root>kappe uppajji nāyako. </span><br><p id=tha-ap548:2.1><span class=root>Nāyakānaṁ varo satthā, </span><br><p id=tha-ap548:2.2><span class=root>guṇāguṇavidū jino; </span><br><p id=tha-ap548:2.3><span class=root>Kataññū katavedī ca, </span><br><p id=tha-ap548:2.4><span class=root>titthe yojeti pāṇine. </span><br><p id=tha-ap548:3.1><span class=root>Sabbaññutena ñāṇena, </span><br><p id=tha-ap548:3.2><span class=root>tulayitvā dayāsayo; </span><br><p id=tha-ap548:3.3><span class=root>Deseti pavaraṁ dhammaṁ, </span><br><p id=tha-ap548:3.4><span class=root>anantaguṇasañcayo. </span><br><p id=tha-ap548:4.1><span class=root>Sa kadāci mahāvīro, </span><br><p id=tha-ap548:4.2><span class=root>anantajinasaṁsari; </span><br><p id=tha-ap548:4.3><span class=root>Deseti madhuraṁ dhammaṁ, </span><br><p id=tha-ap548:4.4><span class=root>catusaccūpasañhitaṁ. </span><br><p id=tha-ap548:5.1><span class=root>Sutvāna taṁ dhammavaraṁ, </span><br><p id=tha-ap548:5.2><span class=root>ādimajjhantasobhanaṁ; </span><br><p id=tha-ap548:5.3><span class=root>Pāṇasatasahassānaṁ, </span><br><p id=tha-ap548:5.4><span class=root>dhammābhisamayo ahu. </span><br><p id=tha-ap548:6.1><span class=root>Ninnāditā tadā bhūmi, </span><br><p id=tha-ap548:6.2><span class=root>gajjiṁsu ca payodharā; </span><br><p id=tha-ap548:6.3><span class=root>Sādhukāraṁ pavattiṁsu, </span><br><p id=tha-ap548:6.4><span class=root>devabrahmanarāsurā. </span><br><p id=tha-ap548:7.1><span class=root>‘Aho kāruṇiko satthā, </span><br><p id=tha-ap548:7.2><span class=root>aho saddhammadesanā; </span><br><p id=tha-ap548:7.3><span class=root>Aho bhavasamuddamhi, </span><br><p id=tha-ap548:7.4><span class=root>nimugge uddharī jino’. </span><br><p id=tha-ap548:8.1><span class=root>Evaṁ pavedajātesu, </span><br><p id=tha-ap548:8.2><span class=root>sanarāmarabrahmasu; </span><br><p id=tha-ap548:8.3><span class=root>Kulappasādakānaggaṁ, </span><br><p id=tha-ap548:8.4><span class=root>sāvakaṁ vaṇṇayī jino. </span><br><p id=tha-ap548:9.1><span class=root>Tadāhaṁ haṁsavatiyaṁ, </span><br><p id=tha-ap548:9.2><span class=root>jātomaccakule ahuṁ; </span><br><p id=tha-ap548:9.3><span class=root>Pāsādiko dassaniyo, </span><br><p id=tha-ap548:9.4><span class=root>pahūtadhanadhaññavā. </span><br><p id=tha-ap548:10.1><span class=root>Haṁsārāmamupeccāhaṁ, </span><br><p id=tha-ap548:10.2><span class=root>vanditvā taṁ tathāgataṁ; </span><br><p id=tha-ap548:10.3><span class=root>Suṇitvā madhuraṁ dhammaṁ, </span><br><p id=tha-ap548:10.4><span class=root>kāraṁ katvā ca tādino. </span><br><p id=tha-ap548:11.1><span class=root>Nipacca pādamūlehaṁ, </span><br><p id=tha-ap548:11.2><span class=root>imaṁ vacanamabraviṁ; </span><br><p id=tha-ap548:11.3><span class=root>‘Kulappasādakānaggo, </span><br><p id=tha-ap548:11.4><span class=root>yo tayā santhuto mune. </span><br><p id=tha-ap548:12.1><span class=root>Tādiso homahaṁ vīra, </span><br><p id=tha-ap548:12.2><span class=root>buddhaseṭṭhassa sāsane’; </span><br><p id=tha-ap548:12.3><span class=root>Tadā mahākāruṇiko, </span><br><p id=tha-ap548:12.4><span class=root>siñcanto vāmatena maṁ. </span><br><p id=tha-ap548:13.1><span class=root>Āha maṁ ‘putta uttiṭṭha, </span><br><p id=tha-ap548:13.2><span class=root>lacchase taṁ manorathaṁ; </span><br><p id=tha-ap548:13.3><span class=root>Kathaṁ nāma jine kāraṁ, </span><br><p id=tha-ap548:13.4><span class=root>katvāna viphalo siyā. </span><br><p id=tha-ap548:14.1><span class=root>Satasahassito kappe, </span><br><p id=tha-ap548:14.2><span class=root>okkākakulasambhavo; </span><br><p id=tha-ap548:14.3><span class=root>Gotamo nāma gottena, </span><br><p id=tha-ap548:14.4><span class=root>satthā loke bhavissati. </span><br><p id=tha-ap548:15.1><span class=root>Tassa dhammesu dāyādo, </span><br><p id=tha-ap548:15.2><span class=root>oraso dhammanimmito; </span><br><p id=tha-ap548:15.3><span class=root>Udāyi nāma nāmena, </span><br><p id=tha-ap548:15.4><span class=root>hessati satthu sāvako’. </span><br><p id=tha-ap548:16.1><span class=root>Taṁ sutvā mudito hutvā, </span><br><p id=tha-ap548:16.2><span class=root>yāvajīvaṁ tadā jinaṁ; </span><br><p id=tha-ap548:16.3><span class=root>Mettacitto paricariṁ, </span><br><p id=tha-ap548:16.4><span class=root>paccayehi vināyakaṁ. </span><br><p id=tha-ap548:17.1><span class=root>Tena kammavipākena, </span><br><p id=tha-ap548:17.2><span class=root>cetanāpaṇidhīhi ca; </span><br><p id=tha-ap548:17.3><span class=root>Jahitvā mānusaṁ dehaṁ, </span><br><p id=tha-ap548:17.4><span class=root>tāvatiṁsamagacchahaṁ. </span><br><p id=tha-ap548:18.1><span class=root>Pacchime ca bhave dāni, </span><br><p id=tha-ap548:18.2><span class=root>ramme kapilavatthave; </span><br><p id=tha-ap548:18.3><span class=root>Jāto mahāmaccakule, </span><br><p id=tha-ap548:18.4><span class=root>suddhodanamahīpate. </span><br><p id=tha-ap548:19.1><span class=root>Tadā ajāyi siddhattho, </span><br><p id=tha-ap548:19.2><span class=root>ramme lumbinikānane; </span><br><p id=tha-ap548:19.3><span class=root>Hitāya sabbalokassa, </span><br><p id=tha-ap548:19.4><span class=root>sukhāya ca narāsabho. </span><br><p id=tha-ap548:20.1><span class=root>Tadaheva ahaṁ jāto, </span><br><p id=tha-ap548:20.2><span class=root>saha teneva vaḍḍhito; </span><br><p id=tha-ap548:20.3><span class=root>Piyo sahāyo dayito, </span><br><p id=tha-ap548:20.4><span class=root>viyatto nītikovido. </span><br><p id=tha-ap548:21.1><span class=root>Ekūnatiṁso vayasā, </span><br><p id=tha-ap548:21.2><span class=root>nikkhamitvā agārato; </span><br><p id=tha-ap548:21.3><span class=root>Chabbassaṁ vītināmetvā, </span><br><p id=tha-ap548:21.4><span class=root>āsi buddho vināyako. </span><br><p id=tha-ap548:22.1><span class=root>Jetvā sasenakaṁ māraṁ, </span><br><p id=tha-ap548:22.2><span class=root>khepayitvāna āsave; </span><br><p id=tha-ap548:22.3><span class=root>Bhavaṇṇavaṁ taritvāna, </span><br><p id=tha-ap548:22.4><span class=root>buddho āsi sadevake. </span><br><p id=tha-ap548:23.1><span class=root>Isivhayaṁ gamitvāna, </span><br><p id=tha-ap548:23.2><span class=root>vinetvā pañcavaggiye; </span><br><p id=tha-ap548:23.3><span class=root>Tato vinesi bhagavā, </span><br><p id=tha-ap548:23.4><span class=root>gantvā gantvā tahiṁ tahiṁ. </span><br><p id=tha-ap548:24.1><span class=root>Veneyye vinayanto so, </span><br><p id=tha-ap548:24.2><span class=root>saṅgaṇhanto sadevakaṁ; </span><br><p id=tha-ap548:24.3><span class=root>Upecca magadhe giriṁ, </span><br><p id=tha-ap548:24.4><span class=root>viharittha tadā jino. </span><br><p id=tha-ap548:25.1><span class=root>Tadā suddhodanenāhaṁ, </span><br><p id=tha-ap548:25.2><span class=root>bhūmipālena pesito; </span><br><p id=tha-ap548:25.3><span class=root>Gantvā disvā dasabalaṁ, </span><br><p id=tha-ap548:25.4><span class=root>pabbajitvārahā ahuṁ. </span><br><p id=tha-ap548:26.1><span class=root>Tadā mahesiṁ yācitvā, </span><br><p id=tha-ap548:26.2><span class=root>pāpayiṁ kapilavhayaṁ; </span><br><p id=tha-ap548:26.3><span class=root>Tato purāhaṁ gantvāna, </span><br><p id=tha-ap548:26.4><span class=root>pasādesiṁ mahākulaṁ. </span><br><p id=tha-ap548:27.1><span class=root>Jino tasmiṁ guṇe tuṭṭho, </span><br><p id=tha-ap548:27.2><span class=root>maṁ mahāparisāya so; </span><br><p id=tha-ap548:27.3><span class=root>Kulappasādakānaggaṁ, </span><br><p id=tha-ap548:27.4><span class=root>paññāpesi vināyako. </span><br><p id=tha-ap548:28.1><span class=root>Kilesā jhāpitā mayhaṁ, </span><br><p id=tha-ap548:28.2><span class=root>…pe… </span><br><p id=tha-ap548:28.3><span class=root>viharāmi anāsavo. </span><br><p id=tha-ap548:29.1><span class=root>Svāgataṁ vata me āsi, </span><br><p id=tha-ap548:29.2><span class=root>…pe… </span><br><p id=tha-ap548:29.3><span class=root>kataṁ buddhassa sāsanaṁ. </span><br><p id=tha-ap548:30.1><span class=root>Paṭisambhidā catasso, </span><br><p id=tha-ap548:30.2><span class=root>…pe… </span><br><p id=tha-ap548:30.3><span class=root>kataṁ buddhassa sāsanaṁ”. </span><br><p id=tha-ap548:31.1><span class=root>Itthaṁ sudaṁ āyasmā kāḷudāyī thero imā gāthāyo abhāsitthāti. </span><br><p id=tha-ap548:32.1><span class=root>Kāḷudāyittherassāpadānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>