<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0412.html>Previous</a><a href=/canon/en/pli/ms/sutta/kn/tha-ap/tha-ap0414.html>Next</a></div><p id=tha-ap413:0.1><span class=root>Therāpadāna </span><br><p id=tha-ap413:0.2><span class=root>Bhaddālivagga </span><br><p id=tha-ap413:0.3><span class="root big-bold">Bhaddālittheraapadāna </span><br><p id=tha-ap413:1.1><span class=root>“Sumedho nāma sambuddho, </span><br><p id=tha-ap413:1.2><span class=root>aggo kāruṇiko muni; </span><br><p id=tha-ap413:1.3><span class=root>Vivekakāmo lokaggo, </span><br><p id=tha-ap413:1.4><span class=root>himavantamupāgami. </span><br><p id=tha-ap413:2.1><span class=root>Ajjhogāhetvā himavaṁ, </span><br><p id=tha-ap413:2.2><span class=root>sumedho lokanāyako; </span><br><p id=tha-ap413:2.3><span class=root>Pallaṅkaṁ ābhujitvāna, </span><br><p id=tha-ap413:2.4><span class=root>nisīdi purisuttamo. </span><br><p id=tha-ap413:3.1><span class=root>Samādhiṁ so samāpanno, </span><br><p id=tha-ap413:3.2><span class=root>sumedho lokanāyako; </span><br><p id=tha-ap413:3.3><span class=root>Sattarattindivaṁ buddho, </span><br><p id=tha-ap413:3.4><span class=root>nisīdi purisuttamo. </span><br><p id=tha-ap413:4.1><span class=root>Khāribhāraṁ gahetvāna, </span><br><p id=tha-ap413:4.2><span class=root>vanamajjhogahiṁ ahaṁ; </span><br><p id=tha-ap413:4.3><span class=root>Tatthaddasāsiṁ sambuddhaṁ, </span><br><p id=tha-ap413:4.4><span class=root>oghatiṇṇamanāsavaṁ. </span><br><p id=tha-ap413:5.1><span class=root>Sammajjaniṁ gahetvāna, </span><br><p id=tha-ap413:5.2><span class=root>sammajjitvāna assamaṁ; </span><br><p id=tha-ap413:5.3><span class=root>Catudaṇḍe ṭhapetvāna, </span><br><p id=tha-ap413:5.4><span class=root>akāsiṁ maṇḍapaṁ tadā. </span><br><p id=tha-ap413:6.1><span class=root>Sālapupphaṁ āharitvā, </span><br><p id=tha-ap413:6.2><span class=root>maṇḍapaṁ chādayiṁ ahaṁ; </span><br><p id=tha-ap413:6.3><span class=root>Pasannacitto sumano, </span><br><p id=tha-ap413:6.4><span class=root>abhivandiṁ tathāgataṁ. </span><br><p id=tha-ap413:7.1><span class=root>Yaṁ vadanti sumedhoti, </span><br><p id=tha-ap413:7.2><span class=root>bhūripaññaṁ sumedhasaṁ; </span><br><p id=tha-ap413:7.3><span class=root>Bhikkhusaṅghe nisīditvā, </span><br><p id=tha-ap413:7.4><span class=root>imā gāthā abhāsatha. </span><br><p id=tha-ap413:8.1><span class=root>Buddhassa giramaññāya, </span><br><p id=tha-ap413:8.2><span class=root>sabbe devā samāgamuṁ; </span><br><p id=tha-ap413:8.3><span class=root>Asaṁsayaṁ buddhaseṭṭho, </span><br><p id=tha-ap413:8.4><span class=root>dhammaṁ deseti cakkhumā. </span><br><p id=tha-ap413:9.1><span class=root>Sumedho nāma sambuddho, </span><br><p id=tha-ap413:9.2><span class=root>āhutīnaṁ paṭiggaho; </span><br><p id=tha-ap413:9.3><span class=root>Devasaṅghe nisīditvā, </span><br><p id=tha-ap413:9.4><span class=root>imā gāthā abhāsatha. </span><br><p id=tha-ap413:10.1><span class=root>‘Yo me sattāhaṁ maṇḍapaṁ, </span><br><p id=tha-ap413:10.2><span class=root>dhārayī sālachāditaṁ; </span><br><p id=tha-ap413:10.3><span class=root>Tamahaṁ kittayissāmi, </span><br><p id=tha-ap413:10.4><span class=root>suṇātha mama bhāsato. </span><br><p id=tha-ap413:11.1><span class=root>Devabhūto manusso vā, </span><br><p id=tha-ap413:11.2><span class=root>hemavaṇṇo bhavissati; </span><br><p id=tha-ap413:11.3><span class=root>Pahūtabhogo hutvāna, </span><br><p id=tha-ap413:11.4><span class=root>kāmabhogī bhavissati. </span><br><p id=tha-ap413:12.1><span class=root>Saṭṭhi nāgasahassāni, </span><br><p id=tha-ap413:12.2><span class=root>sabbālaṅkārabhūsitā; </span><br><p id=tha-ap413:12.3><span class=root>Suvaṇṇakacchā mātaṅgā, </span><br><p id=tha-ap413:12.4><span class=root>hemakappanavāsasā. </span><br><p id=tha-ap413:13.1><span class=root>Ārūḷhā gāmaṇīyehi, </span><br><p id=tha-ap413:13.2><span class=root>tomaraṅkusapāṇibhi; </span><br><p id=tha-ap413:13.3><span class=root>Sāyaṁ pāto upaṭṭhānaṁ, </span><br><p id=tha-ap413:13.4><span class=root>āgamissantimaṁ naraṁ; </span><br><p id=tha-ap413:13.5><span class=root>Tehi nāgehi parivuto, </span><br><p id=tha-ap413:13.6><span class=root>ramissati ayaṁ naro. </span><br><p id=tha-ap413:14.1><span class=root>Saṭṭhi assasahassāni, </span><br><p id=tha-ap413:14.2><span class=root>sabbālaṅkārabhūsitā; </span><br><p id=tha-ap413:14.3><span class=root>Ājānīyāva jātiyā, </span><br><p id=tha-ap413:14.4><span class=root>sindhavā sīghavāhino. </span><br><p id=tha-ap413:15.1><span class=root>Ārūḷhā gāmaṇīyehi, </span><br><p id=tha-ap413:15.2><span class=root>illiyācāpadhāribhi; </span><br><p id=tha-ap413:15.3><span class=root>Parivāressantimaṁ niccaṁ, </span><br><p id=tha-ap413:15.4><span class=root>buddhapūjāyidaṁ phalaṁ. </span><br><p id=tha-ap413:16.1><span class=root>Saṭṭhi rathasahassāni, </span><br><p id=tha-ap413:16.2><span class=root>sabbālaṅkārabhūsitā; </span><br><p id=tha-ap413:16.3><span class=root>Dīpā athopi veyagghā, </span><br><p id=tha-ap413:16.4><span class=root>sannaddhā ussitaddhajā. </span><br><p id=tha-ap413:17.1><span class=root>Ārūḷhā gāmaṇīyehi, </span><br><p id=tha-ap413:17.2><span class=root>cāpahatthehi vammibhi; </span><br><p id=tha-ap413:17.3><span class=root>Parivāressantimaṁ niccaṁ, </span><br><p id=tha-ap413:17.4><span class=root>buddhapūjāyidaṁ phalaṁ. </span><br><p id=tha-ap413:18.1><span class=root>Saṭṭhi gāmasahassāni, </span><br><p id=tha-ap413:18.2><span class=root>paripuṇṇāni sabbaso; </span><br><p id=tha-ap413:18.3><span class=root>Pahūtadhanadhaññāni, </span><br><p id=tha-ap413:18.4><span class=root>susamiddhāni sabbaso; </span><br><p id=tha-ap413:18.5><span class=root>Sadā pātubhavissanti, </span><br><p id=tha-ap413:18.6><span class=root>buddhapūjāyidaṁ phalaṁ. </span><br><p id=tha-ap413:19.1><span class=root>Hatthī assā rathā pattī, </span><br><p id=tha-ap413:19.2><span class=root>senā ca caturaṅginī; </span><br><p id=tha-ap413:19.3><span class=root>Parivāressantimaṁ niccaṁ, </span><br><p id=tha-ap413:19.4><span class=root>buddhapūjāyidaṁ phalaṁ. </span><br><p id=tha-ap413:20.1><span class=root>Aṭṭhārase kappasate, </span><br><p id=tha-ap413:20.2><span class=root>devaloke ramissati; </span><br><p id=tha-ap413:20.3><span class=root>Sahassakkhattuṁ rājā ca, </span><br><p id=tha-ap413:20.4><span class=root>cakkavattī bhavissati. </span><br><p id=tha-ap413:21.1><span class=root>Satānaṁ tīṇikkhattuñca, </span><br><p id=tha-ap413:21.2><span class=root>devarajjaṁ karissati; </span><br><p id=tha-ap413:21.3><span class=root>Padesarajjaṁ vipulaṁ, </span><br><p id=tha-ap413:21.4><span class=root>gaṇanāto asaṅkhiyaṁ. </span><br><p id=tha-ap413:22.1><span class=root>Tiṁsakappasahassamhi, </span><br><p id=tha-ap413:22.2><span class=root>okkākakulasambhavo; </span><br><p id=tha-ap413:22.3><span class=root>Gotamo nāma gottena, </span><br><p id=tha-ap413:22.4><span class=root>satthā loke bhavissati. </span><br><p id=tha-ap413:23.1><span class=root>Tassa dhammesu dāyādo, </span><br><p id=tha-ap413:23.2><span class=root>oraso dhammanimmito; </span><br><p id=tha-ap413:23.3><span class=root>Sabbāsave pariññāya, </span><br><p id=tha-ap413:23.4><span class=root>viharissatināsavo’. </span><br><p id=tha-ap413:24.1><span class=root>Tiṁsakappasahassamhi, </span><br><p id=tha-ap413:24.2><span class=root>addasaṁ lokanāyakaṁ; </span><br><p id=tha-ap413:24.3><span class=root>Etthantaramupādāya, </span><br><p id=tha-ap413:24.4><span class=root>gavesiṁ amataṁ padaṁ. </span><br><p id=tha-ap413:25.1><span class=root>Lābhā mayhaṁ suladdhaṁ me, </span><br><p id=tha-ap413:25.2><span class=root>yamahaññāsi sāsanaṁ; </span><br><p id=tha-ap413:25.3><span class=root>Tisso vijjā anuppattā, </span><br><p id=tha-ap413:25.4><span class=root>kataṁ buddhassa sāsanaṁ. </span><br><p id=tha-ap413:26.1><span class=root>Namo te purisājañña, </span><br><p id=tha-ap413:26.2><span class=root>namo te purisuttama; </span><br><p id=tha-ap413:26.3><span class=root>Tava ñāṇaṁ pakittetvā, </span><br><p id=tha-ap413:26.4><span class=root>pattomhi acalaṁ padaṁ. </span><br><p id=tha-ap413:27.1><span class=root>Yaṁ yaṁ yonupapajjāmi, </span><br><p id=tha-ap413:27.2><span class=root>devattaṁ atha mānusaṁ; </span><br><p id=tha-ap413:27.3><span class=root>Sabbattha sukhito homi, </span><br><p id=tha-ap413:27.4><span class=root>phalaṁ me ñāṇakittane. </span><br><p id=tha-ap413:28.1><span class=root>Idaṁ pacchimakaṁ mayhaṁ, </span><br><p id=tha-ap413:28.2><span class=root>carimo vattate bhavo; </span><br><p id=tha-ap413:28.3><span class=root>Nāgova bandhanaṁ chetvā, </span><br><p id=tha-ap413:28.4><span class=root>viharāmi anāsavo. </span><br><p id=tha-ap413:29.1><span class=root>Kilesā jhāpitā mayhaṁ, </span><br><p id=tha-ap413:29.2><span class=root>bhavā sabbe samūhatā; </span><br><p id=tha-ap413:29.3><span class=root>Nāgova bandhanaṁ chetvā, </span><br><p id=tha-ap413:29.4><span class=root>viharāmi anāsavo. </span><br><p id=tha-ap413:30.1><span class=root>Svāgataṁ vata me āsi, </span><br><p id=tha-ap413:30.2><span class=root>mama buddhassa santike; </span><br><p id=tha-ap413:30.3><span class=root>Tisso vijjā anuppattā, </span><br><p id=tha-ap413:30.4><span class=root>kataṁ buddhassa sāsanaṁ. </span><br><p id=tha-ap413:31.1><span class=root>Paṭisambhidā catasso, </span><br><p id=tha-ap413:31.2><span class=root>vimokkhāpi ca aṭṭhime; </span><br><p id=tha-ap413:31.3><span class=root>Chaḷabhiññā sacchikatā, </span><br><p id=tha-ap413:31.4><span class=root>kataṁ buddhassa sāsanaṁ”. </span><br><p id=tha-ap413:32.1><span class=root>Itthaṁ sudaṁ āyasmā bhaddālitthero imā gāthāyo abhāsitthāti. </span><br><p id=tha-ap413:33.1><span class=root>Bhaddālittherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>