<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0413.html>Previous</a><a href=/canon/en/pli/ms/sutta/kn/tha-ap/tha-ap0415.html>Next</a></div><p><div class=verse-container id=tha-ap414:0.1><span>Therāpadāna </span></div><p><div class=verse-container id=tha-ap414:0.2><span>Bhaddālivagga </span></div><p><div class=verse-container id=tha-ap414:0.3><span class=big-bold>Ekachattiyattheraapadāna </span></div><p><div class=verse-container id=tha-ap414:1.1><span>“Candabhāgānadītīre, </span></div><p><div class=verse-container id=tha-ap414:1.2><span>assamo sukato mama; </span></div><p><div class=verse-container id=tha-ap414:1.3><span>Susuddhapulinākiṇṇo, </span></div><p><div class=verse-container id=tha-ap414:1.4><span>pannasālā sumāpitā. </span></div><p><div class=verse-container id=tha-ap414:2.1><span>Uttānakūlā nadikā, </span></div><p><div class=verse-container id=tha-ap414:2.2><span>supatitthā manoramā; </span></div><p><div class=verse-container id=tha-ap414:2.3><span>Macchakacchapasampannā, </span></div><p><div class=verse-container id=tha-ap414:2.4><span>susumāranisevitā. </span></div><p><div class=verse-container id=tha-ap414:3.1><span>Acchā dīpī ca mayūrā, </span></div><p><div class=verse-container id=tha-ap414:3.2><span>karavīkā ca sāḷikā; </span></div><p><div class=verse-container id=tha-ap414:3.3><span>Kūjanti sabbadā ete, </span></div><p><div class=verse-container id=tha-ap414:3.4><span>sobhayantā mamassamaṁ. </span></div><p><div class=verse-container id=tha-ap414:4.1><span>Kokilā mañjubhāṇī ca, </span></div><p><div class=verse-container id=tha-ap414:4.2><span>haṁsā ca madhurassarā; </span></div><p><div class=verse-container id=tha-ap414:4.3><span>Abhikūjanti te tattha, </span></div><p><div class=verse-container id=tha-ap414:4.4><span>sobhayantā mamassamaṁ. </span></div><p><div class=verse-container id=tha-ap414:5.1><span>Sīhā byagghā varāhā ca, </span></div><p><div class=verse-container id=tha-ap414:5.2><span>accha kokataracchakā; </span></div><p><div class=verse-container id=tha-ap414:5.3><span>Giriduggamhi nādenti, </span></div><p><div class=verse-container id=tha-ap414:5.4><span>sobhayantā mamassamaṁ. </span></div><p><div class=verse-container id=tha-ap414:6.1><span>Eṇīmigā ca sarabhā, </span></div><p><div class=verse-container id=tha-ap414:6.2><span>bheraṇḍā sūkarā bahū; </span></div><p><div class=verse-container id=tha-ap414:6.3><span>Giriduggamhi nādenti, </span></div><p><div class=verse-container id=tha-ap414:6.4><span>sobhayantā mamassamaṁ. </span></div><p><div class=verse-container id=tha-ap414:7.1><span>Uddālakā campakā ca, </span></div><p><div class=verse-container id=tha-ap414:7.2><span>pāṭalī sinduvārakā; </span></div><p><div class=verse-container id=tha-ap414:7.3><span>Atimuttā asokā ca, </span></div><p><div class=verse-container id=tha-ap414:7.4><span>sobhayanti mamassamaṁ. </span></div><p><div class=verse-container id=tha-ap414:8.1><span>Aṅkolā yūthikā ceva, </span></div><p><div class=verse-container id=tha-ap414:8.2><span>sattalī bimbijālikā; </span></div><p><div class=verse-container id=tha-ap414:8.3><span>Kaṇikārā ca pupphanti, </span></div><p><div class=verse-container id=tha-ap414:8.4><span>sobhayantā mamassamaṁ. </span></div><p><div class=verse-container id=tha-ap414:9.1><span>Nāgā sālā ca saḷalā, </span></div><p><div class=verse-container id=tha-ap414:9.2><span>puṇḍarīkettha pupphitā; </span></div><p><div class=verse-container id=tha-ap414:9.3><span>Dibbagandhaṁ sampavantā, </span></div><p><div class=verse-container id=tha-ap414:9.4><span>sobhayanti mamassamaṁ. </span></div><p><div class=verse-container id=tha-ap414:10.1><span>Ajjunā asanā cettha, </span></div><p><div class=verse-container id=tha-ap414:10.2><span>mahānāmā ca pupphitā; </span></div><p><div class=verse-container id=tha-ap414:10.3><span>Sālā ca kaṅgupupphā ca, </span></div><p><div class=verse-container id=tha-ap414:10.4><span>sobhayanti mamassamaṁ. </span></div><p><div class=verse-container id=tha-ap414:11.1><span>Ambā jambū ca tilakā, </span></div><p><div class=verse-container id=tha-ap414:11.2><span>nimbā ca sālakalyāṇī; </span></div><p><div class=verse-container id=tha-ap414:11.3><span>Dibbagandhaṁ sampavantā, </span></div><p><div class=verse-container id=tha-ap414:11.4><span>sobhayanti mamassamaṁ. </span></div><p><div class=verse-container id=tha-ap414:12.1><span>Asokā ca kapiṭṭhā ca, </span></div><p><div class=verse-container id=tha-ap414:12.2><span>girimālettha pupphitā; </span></div><p><div class=verse-container id=tha-ap414:12.3><span>Dibbagandhaṁ sampavantā, </span></div><p><div class=verse-container id=tha-ap414:12.4><span>sobhayanti mamassamaṁ. </span></div><p><div class=verse-container id=tha-ap414:13.1><span>Kadambā kadalī ceva, </span></div><p><div class=verse-container id=tha-ap414:13.2><span>isimuggā ca ropitā; </span></div><p><div class=verse-container id=tha-ap414:13.3><span>Dhuvaṁ phalāni dhārenti, </span></div><p><div class=verse-container id=tha-ap414:13.4><span>sobhayantā mamassamaṁ. </span></div><p><div class=verse-container id=tha-ap414:14.1><span>Harītakā āmalakā, </span></div><p><div class=verse-container id=tha-ap414:14.2><span>ambajambuvibhītakā; </span></div><p><div class=verse-container id=tha-ap414:14.3><span>Kolā bhallātakā billā, </span></div><p><div class=verse-container id=tha-ap414:14.4><span>phalino mama assame. </span></div><p><div class=verse-container id=tha-ap414:15.1><span>Avidūre pokkharaṇī, </span></div><p><div class=verse-container id=tha-ap414:15.2><span>supatitthā manoramā; </span></div><p><div class=verse-container id=tha-ap414:15.3><span>Mandālakehi sañchannā, </span></div><p><div class=verse-container id=tha-ap414:15.4><span>padumuppalakehi ca. </span></div><p><div class=verse-container id=tha-ap414:16.1><span>Gabbhaṁ gaṇhanti padumā, </span></div><p><div class=verse-container id=tha-ap414:16.2><span>aññe pupphanti kesarī; </span></div><p><div class=verse-container id=tha-ap414:16.3><span>Opattakaṇṇikā ceva, </span></div><p><div class=verse-container id=tha-ap414:16.4><span>pupphanti mama assame. </span></div><p><div class=verse-container id=tha-ap414:17.1><span>Pāṭhīnā pāvusā macchā, </span></div><p><div class=verse-container id=tha-ap414:17.2><span>balajā muñjarohitā; </span></div><p><div class=verse-container id=tha-ap414:17.3><span>Acchodakamhi vicaraṁ, </span></div><p><div class=verse-container id=tha-ap414:17.4><span>sobhayanti mamassamaṁ. </span></div><p><div class=verse-container id=tha-ap414:18.1><span>Nayitā ambagandhī ca, </span></div><p><div class=verse-container id=tha-ap414:18.2><span>anukūle ca ketakā; </span></div><p><div class=verse-container id=tha-ap414:18.3><span>Dibbagandhaṁ sampavantā, </span></div><p><div class=verse-container id=tha-ap414:18.4><span>sobhayanti mamassamaṁ. </span></div><p><div class=verse-container id=tha-ap414:19.1><span>Madhu bhisamhā savati, </span></div><p><div class=verse-container id=tha-ap414:19.2><span>khīrasappi muḷālibhi; </span></div><p><div class=verse-container id=tha-ap414:19.3><span>Dibbagandhaṁ sampavantā, </span></div><p><div class=verse-container id=tha-ap414:19.4><span>sobhayanti mamassamaṁ. </span></div><p><div class=verse-container id=tha-ap414:20.1><span>Pulinā sobhanā tattha, </span></div><p><div class=verse-container id=tha-ap414:20.2><span>ākiṇṇā jalasevitā; </span></div><p><div class=verse-container id=tha-ap414:20.3><span>Opupphā pupphitā senti, </span></div><p><div class=verse-container id=tha-ap414:20.4><span>sobhayantā mamassamaṁ. </span></div><p><div class=verse-container id=tha-ap414:21.1><span>Jaṭābhārena bharitā, </span></div><p><div class=verse-container id=tha-ap414:21.2><span>ajinuttaravāsanā; </span></div><p><div class=verse-container id=tha-ap414:21.3><span>Vākacīradharā sabbe, </span></div><p><div class=verse-container id=tha-ap414:21.4><span>sobhayanti mamassamaṁ. </span></div><p><div class=verse-container id=tha-ap414:22.1><span>Yugamattamapekkhantā, </span></div><p><div class=verse-container id=tha-ap414:22.2><span>nipakā santavuttino; </span></div><p><div class=verse-container id=tha-ap414:22.3><span>Kāmabhoge anapekkhā, </span></div><p><div class=verse-container id=tha-ap414:22.4><span>vasanti mama assame. </span></div><p><div class=verse-container id=tha-ap414:23.1><span>Parūḷhakacchanakhalomā, </span></div><p><div class=verse-container id=tha-ap414:23.2><span>paṅkadantā rajassirā; </span></div><p><div class=verse-container id=tha-ap414:23.3><span>Rajojalladharā sabbe, </span></div><p><div class=verse-container id=tha-ap414:23.4><span>vasanti mama assame. </span></div><p><div class=verse-container id=tha-ap414:24.1><span>Abhiññāpāramippattā, </span></div><p><div class=verse-container id=tha-ap414:24.2><span>antalikkhacarā ca te; </span></div><p><div class=verse-container id=tha-ap414:24.3><span>Uggacchantā nabhaṁ ete, </span></div><p><div class=verse-container id=tha-ap414:24.4><span>sobhayanti mamassamaṁ. </span></div><p><div class=verse-container id=tha-ap414:25.1><span>Tehi sissehi parivuto, </span></div><p><div class=verse-container id=tha-ap414:25.2><span>vasāmi vipine tadā; </span></div><p><div class=verse-container id=tha-ap414:25.3><span>Rattindivaṁ na jānāmi, </span></div><p><div class=verse-container id=tha-ap414:25.4><span>sadā jhānasamappito. </span></div><p><div class=verse-container id=tha-ap414:26.1><span>Bhagavā tamhi samaye, </span></div><p><div class=verse-container id=tha-ap414:26.2><span>atthadassī mahāmuni; </span></div><p><div class=verse-container id=tha-ap414:26.3><span>Tamandhakāraṁ nāsento, </span></div><p><div class=verse-container id=tha-ap414:26.4><span>uppajji lokanāyako. </span></div><p><div class=verse-container id=tha-ap414:27.1><span>Atha aññataro sisso, </span></div><p><div class=verse-container id=tha-ap414:27.2><span>āgacchi mama santikaṁ; </span></div><p><div class=verse-container id=tha-ap414:27.3><span>Mante ajjhetukāmo so, </span></div><p><div class=verse-container id=tha-ap414:27.4><span>chaḷaṅgaṁ nāma lakkhaṇaṁ. </span></div><p><div class=verse-container id=tha-ap414:28.1><span>Buddho loke samuppanno, </span></div><p><div class=verse-container id=tha-ap414:28.2><span>atthadassī mahāmuni; </span></div><p><div class=verse-container id=tha-ap414:28.3><span>Catusaccaṁ pakāsento, </span></div><p><div class=verse-container id=tha-ap414:28.4><span>deseti amataṁ padaṁ. </span></div><p><div class=verse-container id=tha-ap414:29.1><span>Tuṭṭhahaṭṭho pamudito, </span></div><p><div class=verse-container id=tha-ap414:29.2><span>dhammantaragatāsayo; </span></div><p><div class=verse-container id=tha-ap414:29.3><span>Assamā abhinikkhamma, </span></div><p><div class=verse-container id=tha-ap414:29.4><span>idaṁ vacanamabraviṁ. </span></div><p><div class=verse-container id=tha-ap414:30.1><span>‘Buddho loke samuppanno, </span></div><p><div class=verse-container id=tha-ap414:30.2><span>dvattiṁsavaralakkhaṇo; </span></div><p><div class=verse-container id=tha-ap414:30.3><span>Etha sabbe gamissāma, </span></div><p><div class=verse-container id=tha-ap414:30.4><span>sammāsambuddhasantikaṁ’. </span></div><p><div class=verse-container id=tha-ap414:31.1><span>Ovādapaṭikarā te, </span></div><p><div class=verse-container id=tha-ap414:31.2><span>sadhamme pāramiṁ gatā; </span></div><p><div class=verse-container id=tha-ap414:31.3><span>Sādhūti sampaṭicchiṁsu, </span></div><p><div class=verse-container id=tha-ap414:31.4><span>uttamatthagavesakā. </span></div><p><div class=verse-container id=tha-ap414:32.1><span>Jaṭābhārabharitā te, </span></div><p><div class=verse-container id=tha-ap414:32.2><span>ajinuttaravāsanā; </span></div><p><div class=verse-container id=tha-ap414:32.3><span>Uttamatthaṁ gavesantā, </span></div><p><div class=verse-container id=tha-ap414:32.4><span>nikkhamiṁsu vanā tadā. </span></div><p><div class=verse-container id=tha-ap414:33.1><span>Bhagavā tamhi samaye, </span></div><p><div class=verse-container id=tha-ap414:33.2><span>atthadassī mahāyaso; </span></div><p><div class=verse-container id=tha-ap414:33.3><span>Catusaccaṁ pakāsento, </span></div><p><div class=verse-container id=tha-ap414:33.4><span>deseti amataṁ padaṁ. </span></div><p><div class=verse-container id=tha-ap414:34.1><span>Setacchattaṁ gahetvāna, </span></div><p><div class=verse-container id=tha-ap414:34.2><span>buddhaseṭṭhassa dhārayiṁ; </span></div><p><div class=verse-container id=tha-ap414:34.3><span>Ekāhaṁ dhārayitvāna, </span></div><p><div class=verse-container id=tha-ap414:34.4><span>buddhaseṭṭhaṁ avandahaṁ. </span></div><p><div class=verse-container id=tha-ap414:35.1><span>Atthadassī tu bhagavā, </span></div><p><div class=verse-container id=tha-ap414:35.2><span>lokajeṭṭho narāsabho; </span></div><p><div class=verse-container id=tha-ap414:35.3><span>Bhikkhusaṅghe nisīditvā, </span></div><p><div class=verse-container id=tha-ap414:35.4><span>imā gāthā abhāsatha. </span></div><p><div class=verse-container id=tha-ap414:36.1><span>‘Yo me chattaṁ adhāresi, </span></div><p><div class=verse-container id=tha-ap414:36.2><span>pasanno sehi pāṇibhi; </span></div><p><div class=verse-container id=tha-ap414:36.3><span>Tamahaṁ kittayissāmi, </span></div><p><div class=verse-container id=tha-ap414:36.4><span>suṇātha mama bhāsato. </span></div><p><div class=verse-container id=tha-ap414:37.1><span>Imassa jāyamānassa, </span></div><p><div class=verse-container id=tha-ap414:37.2><span>devatte atha mānuse; </span></div><p><div class=verse-container id=tha-ap414:37.3><span>Dhāressati sadā chattaṁ, </span></div><p><div class=verse-container id=tha-ap414:37.4><span>chattadānassidaṁ phalaṁ. </span></div><p><div class=verse-container id=tha-ap414:38.1><span>Sattasattatikappāni, </span></div><p><div class=verse-container id=tha-ap414:38.2><span>devaloke ramissati; </span></div><p><div class=verse-container id=tha-ap414:38.3><span>Sahassakkhattuṁ rājā ca, </span></div><p><div class=verse-container id=tha-ap414:38.4><span>cakkavattī bhavissati. </span></div><p><div class=verse-container id=tha-ap414:39.1><span>Sattasattatikkhattuñca, </span></div><p><div class=verse-container id=tha-ap414:39.2><span>devarajjaṁ karissati; </span></div><p><div class=verse-container id=tha-ap414:39.3><span>Padesarajjaṁ vipulaṁ, </span></div><p><div class=verse-container id=tha-ap414:39.4><span>gaṇanāto asaṅkhiyaṁ. </span></div><p><div class=verse-container id=tha-ap414:40.1><span>Aṭṭhārase kappasate, </span></div><p><div class=verse-container id=tha-ap414:40.2><span>gotamo sakyapuṅgavo; </span></div><p><div class=verse-container id=tha-ap414:40.3><span>Tamandhakāraṁ nāsento, </span></div><p><div class=verse-container id=tha-ap414:40.4><span>uppajjissati cakkhumā. </span></div><p><div class=verse-container id=tha-ap414:41.1><span>Tassa dhammesu dāyādo, </span></div><p><div class=verse-container id=tha-ap414:41.2><span>oraso dhammanimmito; </span></div><p><div class=verse-container id=tha-ap414:41.3><span>Sabbāsave pariññāya, </span></div><p><div class=verse-container id=tha-ap414:41.4><span>viharissatināsavo’. </span></div><p><div class=verse-container id=tha-ap414:42.1><span>Yato ahaṁ kammamakaṁ, </span></div><p><div class=verse-container id=tha-ap414:42.2><span>chattaṁ buddhassa dhārayaṁ; </span></div><p><div class=verse-container id=tha-ap414:42.3><span>Etthantare na jānāmi, </span></div><p><div class=verse-container id=tha-ap414:42.4><span>setacchattaṁ adhāritaṁ. </span></div><p><div class=verse-container id=tha-ap414:43.1><span>Idaṁ pacchimakaṁ mayhaṁ, </span></div><p><div class=verse-container id=tha-ap414:43.2><span>carimo vattate bhavo; </span></div><p><div class=verse-container id=tha-ap414:43.3><span>Chattadhāraṇamajjāpi, </span></div><p><div class=verse-container id=tha-ap414:43.4><span>vattate niccakālikaṁ. </span></div><p><div class=verse-container id=tha-ap414:44.1><span>Aho me sukataṁ kammaṁ, </span></div><p><div class=verse-container id=tha-ap414:44.2><span>atthadassissa tādino; </span></div><p><div class=verse-container id=tha-ap414:44.3><span>Sabbāsavā parikkhīṇā, </span></div><p><div class=verse-container id=tha-ap414:44.4><span>natthi dāni punabbhavo. </span></div><p><div class=verse-container id=tha-ap414:45.1><span>Kilesā jhāpitā mayhaṁ, </span></div><p><div class=verse-container id=tha-ap414:45.2><span>…pe… </span></div><p><div class=verse-container id=tha-ap414:45.3><span>viharāmi anāsavo. </span></div><p><div class=verse-container id=tha-ap414:46.1><span>Svāgataṁ vata me āsi, </span></div><p><div class=verse-container id=tha-ap414:46.2><span>…pe… </span></div><p><div class=verse-container id=tha-ap414:46.3><span>kataṁ buddhassa sāsanaṁ. </span></div><p><div class=verse-container id=tha-ap414:47.1><span>Paṭisambhidā catasso, </span></div><p><div class=verse-container id=tha-ap414:47.2><span>…pe… </span></div><p><div class=verse-container id=tha-ap414:47.3><span>kataṁ buddhassa sāsanaṁ”. </span></div><p><div class=verse-container id=tha-ap414:48.1><span>Itthaṁ sudaṁ āyasmā ekachattiyo thero imā gāthāyo abhāsitthāti; </span></div><p><div class=verse-container id=tha-ap414:49.1><span>Ekachattiyattherassāpadānaṁ dutiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0413.html>Previous</a><a href=/canon/en/pli/ms/sutta/kn/tha-ap/tha-ap0415.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>