<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0486.html>Previous</a><a href=/canon/en/pli/ms/sutta/kn/tha-ap/tha-ap0488.html>Next</a></div><p id=tha-ap487:0.1><span class=root>Therāpadāna </span><br><p id=tha-ap487:0.2><span class=root>Paṁsukūlavagga </span><br><p id=tha-ap487:0.3><span class="root big-bold">Candanamāliyattheraapadāna </span><br><p id=tha-ap487:1.1><span class=root>“Pañca kāmaguṇe hitvā, </span><br><p id=tha-ap487:1.2><span class=root>piyarūpe manorame; </span><br><p id=tha-ap487:1.3><span class=root>Asītikoṭiyo hitvā, </span><br><p id=tha-ap487:1.4><span class=root>pabbajiṁ anagāriyaṁ. </span><br><p id=tha-ap487:2.1><span class=root>Pabbajitvāna kāyena, </span><br><p id=tha-ap487:2.2><span class=root>pāpakammaṁ vivajjayiṁ; </span><br><p id=tha-ap487:2.3><span class=root>Vacīduccaritaṁ hitvā, </span><br><p id=tha-ap487:2.4><span class=root>nadīkūle vasāmahaṁ. </span><br><p id=tha-ap487:3.1><span class=root>Ekakaṁ maṁ viharantaṁ, </span><br><p id=tha-ap487:3.2><span class=root>buddhaseṭṭho upāgami; </span><br><p id=tha-ap487:3.3><span class=root>Nāhaṁ jānāmi buddhoti, </span><br><p id=tha-ap487:3.4><span class=root>akāsiṁ paṭisanthāraṁ. </span><br><p id=tha-ap487:4.1><span class=root>Karitvā paṭisanthāraṁ, </span><br><p id=tha-ap487:4.2><span class=root>nāmagottamapucchahaṁ; </span><br><p id=tha-ap487:4.3><span class=root>‘Devatānusi gandhabbo, </span><br><p id=tha-ap487:4.4><span class=root>adu sakko purindado. </span><br><p id=tha-ap487:5.1><span class=root>Ko vā tvaṁ kassa vā putto, </span><br><p id=tha-ap487:5.2><span class=root>mahābrahmā idhāgato; </span><br><p id=tha-ap487:5.3><span class=root>Virocesi disā sabbā, </span><br><p id=tha-ap487:5.4><span class=root>udayaṁ sūriyo yathā. </span><br><p id=tha-ap487:6.1><span class=root>Sahassārāni cakkāni, </span><br><p id=tha-ap487:6.2><span class=root>pāde dissanti mārisa; </span><br><p id=tha-ap487:6.3><span class=root>Ko vā tvaṁ kassa vā putto, </span><br><p id=tha-ap487:6.4><span class=root>kathaṁ jānemu taṁ mayaṁ; </span><br><p id=tha-ap487:6.5><span class=root>Nāmagottaṁ pavedehi, </span><br><p id=tha-ap487:6.6><span class=root>saṁsayaṁ apanehi me. </span><br><p id=tha-ap487:7.1><span class=root>Namhi devo na gandhabbo, </span><br><p id=tha-ap487:7.2><span class=root>namhi sakko purindado; </span><br><p id=tha-ap487:7.3><span class=root>Brahmabhāvo ca me natthi, </span><br><p id=tha-ap487:7.4><span class=root>etesaṁ uttamo ahaṁ. </span><br><p id=tha-ap487:8.1><span class=root>Atīto visayaṁ tesaṁ, </span><br><p id=tha-ap487:8.2><span class=root>dālayiṁ kāmabandhanaṁ; </span><br><p id=tha-ap487:8.3><span class=root>Sabbe kilese jhāpetvā, </span><br><p id=tha-ap487:8.4><span class=root>patto sambodhimuttamaṁ’. </span><br><p id=tha-ap487:9.1><span class=root>Tassa vācaṁ suṇitvāhaṁ, </span><br><p id=tha-ap487:9.2><span class=root>idaṁ vacanamabraviṁ; </span><br><p id=tha-ap487:9.3><span class=root>‘Yadi buddhoti sabbaññū, </span><br><p id=tha-ap487:9.4><span class=root>nisīda tvaṁ mahāmune. </span><br><p id=tha-ap487:10.1><span class=root>Tamahaṁ pūjayissāmi, </span><br><p id=tha-ap487:10.2><span class=root>dukkhassantakaro tuvaṁ’; </span><br><p id=tha-ap487:10.3><span class=root>Pattharitvā jinacammaṁ, </span><br><p id=tha-ap487:10.4><span class=root>adāsi satthuno ahaṁ. </span><br><p id=tha-ap487:11.1><span class=root>Nisīdi tattha bhagavā, </span><br><p id=tha-ap487:11.2><span class=root>sīhova girigabbhare; </span><br><p id=tha-ap487:11.3><span class=root>Khippaṁ pabbatamāruyha, </span><br><p id=tha-ap487:11.4><span class=root>ambassa phalamaggahiṁ. </span><br><p id=tha-ap487:12.1><span class=root>Sālakalyāṇikaṁ pupphaṁ, </span><br><p id=tha-ap487:12.2><span class=root>Candanañca mahārahaṁ; </span><br><p id=tha-ap487:12.3><span class=root>Khippaṁ paggayha taṁ sabbaṁ, </span><br><p id=tha-ap487:12.4><span class=root>Upetvā lokanāyakaṁ. </span><br><p id=tha-ap487:13.1><span class=root>Phalaṁ buddhassa datvāna, </span><br><p id=tha-ap487:13.2><span class=root>sālapupphamapūjayiṁ; </span><br><p id=tha-ap487:13.3><span class=root>Candanaṁ anulimpitvā, </span><br><p id=tha-ap487:13.4><span class=root>avandiṁ satthuno ahaṁ. </span><br><p id=tha-ap487:14.1><span class=root>Pasannacitto sumano, </span><br><p id=tha-ap487:14.2><span class=root>vipulāya ca pītiyā; </span><br><p id=tha-ap487:14.3><span class=root>Ajinamhi nisīditvā, </span><br><p id=tha-ap487:14.4><span class=root>sumedho lokanāyako. </span><br><p id=tha-ap487:15.1><span class=root>Mama kammaṁ pakittesi, </span><br><p id=tha-ap487:15.2><span class=root>hāsayanto mamaṁ tadā; </span><br><p id=tha-ap487:15.3><span class=root>‘Iminā phaladānena, </span><br><p id=tha-ap487:15.4><span class=root>gandhamālehi cūbhayaṁ. </span><br><p id=tha-ap487:16.1><span class=root>Pañcavīse kappasate, </span><br><p id=tha-ap487:16.2><span class=root>devaloke ramissati; </span><br><p id=tha-ap487:16.3><span class=root>Anūnamanasaṅkappo, </span><br><p id=tha-ap487:16.4><span class=root>vasavattī bhavissati. </span><br><p id=tha-ap487:17.1><span class=root>Chabbīsatikappasate, </span><br><p id=tha-ap487:17.2><span class=root>manussattaṁ gamissati; </span><br><p id=tha-ap487:17.3><span class=root>Bhavissati cakkavattī, </span><br><p id=tha-ap487:17.4><span class=root>cāturanto mahiddhiko. </span><br><p id=tha-ap487:18.1><span class=root>Vebhāraṁ nāma nagaraṁ, </span><br><p id=tha-ap487:18.2><span class=root>vissakammena māpitaṁ; </span><br><p id=tha-ap487:18.3><span class=root>Hessati sabbasovaṇṇaṁ, </span><br><p id=tha-ap487:18.4><span class=root>nānāratanabhūsitaṁ. </span><br><p id=tha-ap487:19.1><span class=root>Eteneva upāyena, </span><br><p id=tha-ap487:19.2><span class=root>saṁsarissati so bhave; </span><br><p id=tha-ap487:19.3><span class=root>Sabbattha pūjito hutvā, </span><br><p id=tha-ap487:19.4><span class=root>devatte atha mānuse. </span><br><p id=tha-ap487:20.1><span class=root>Pacchime bhave sampatte, </span><br><p id=tha-ap487:20.2><span class=root>brahmabandhu bhavissati; </span><br><p id=tha-ap487:20.3><span class=root>Agārā abhinikkhamma, </span><br><p id=tha-ap487:20.4><span class=root>anagārī bhavissati; </span><br><p id=tha-ap487:20.5><span class=root>Abhiññāpāragū hutvā, </span><br><p id=tha-ap487:20.6><span class=root>nibbāyissatināsavo’. </span><br><p id=tha-ap487:21.1><span class=root>Idaṁ vatvāna sambuddho, </span><br><p id=tha-ap487:21.2><span class=root>sumedho lokanāyako; </span><br><p id=tha-ap487:21.3><span class=root>Mama nijjhāyamānassa, </span><br><p id=tha-ap487:21.4><span class=root>pakkāmi anilañjase. </span><br><p id=tha-ap487:22.1><span class=root>Tena kammena sukatena, </span><br><p id=tha-ap487:22.2><span class=root>cetanāpaṇidhīhi ca; </span><br><p id=tha-ap487:22.3><span class=root>Jahitvā mānusaṁ dehaṁ, </span><br><p id=tha-ap487:22.4><span class=root>tāvatiṁsamagacchahaṁ. </span><br><p id=tha-ap487:23.1><span class=root>Tusitato cavitvāna, </span><br><p id=tha-ap487:23.2><span class=root>nibbattiṁ mātukucchiyaṁ; </span><br><p id=tha-ap487:23.3><span class=root>Bhoge me ūnatā natthi, </span><br><p id=tha-ap487:23.4><span class=root>yamhi gabbhe vasāmahaṁ. </span><br><p id=tha-ap487:24.1><span class=root>Mātukucchigate mayi, </span><br><p id=tha-ap487:24.2><span class=root>annapānañca bhojanaṁ; </span><br><p id=tha-ap487:24.3><span class=root>Mātuyā mama chandena, </span><br><p id=tha-ap487:24.4><span class=root>nibbattati yadicchakaṁ. </span><br><p id=tha-ap487:25.1><span class=root>Jātiyā pañcavassena, </span><br><p id=tha-ap487:25.2><span class=root>pabbajiṁ anagāriyaṁ; </span><br><p id=tha-ap487:25.3><span class=root>Oropitamhi kesamhi, </span><br><p id=tha-ap487:25.4><span class=root>arahattamapāpuṇiṁ. </span><br><p id=tha-ap487:26.1><span class=root>Pubbakammaṁ gavesanto, </span><br><p id=tha-ap487:26.2><span class=root>orena nāddasaṁ ahaṁ; </span><br><p id=tha-ap487:26.3><span class=root>Tiṁsakappasahassamhi, </span><br><p id=tha-ap487:26.4><span class=root>mama kammamanussariṁ. </span><br><p id=tha-ap487:27.1><span class=root>Namo te purisājañña, </span><br><p id=tha-ap487:27.2><span class=root>namo te purisuttama; </span><br><p id=tha-ap487:27.3><span class=root>Tava sāsanamāgamma, </span><br><p id=tha-ap487:27.4><span class=root>pattomhi acalaṁ padaṁ. </span><br><p id=tha-ap487:28.1><span class=root>Tiṁsakappasahassamhi, </span><br><p id=tha-ap487:28.2><span class=root>yaṁ buddhamabhipūjayiṁ; </span><br><p id=tha-ap487:28.3><span class=root>Duggatiṁ nābhijānāmi, </span><br><p id=tha-ap487:28.4><span class=root>buddhapūjāyidaṁ phalaṁ. </span><br><p id=tha-ap487:29.1><span class=root>Kilesā jhāpitā mayhaṁ, </span><br><p id=tha-ap487:29.2><span class=root>…pe… </span><br><p id=tha-ap487:29.3><span class=root>viharāmi anāsavo. </span><br><p id=tha-ap487:30.1><span class=root>Svāgataṁ vata me āsi, </span><br><p id=tha-ap487:30.2><span class=root>…pe… </span><br><p id=tha-ap487:30.3><span class=root>kataṁ buddhassa sāsanaṁ. </span><br><p id=tha-ap487:31.1><span class=root>Paṭisambhidā catasso, </span><br><p id=tha-ap487:31.2><span class=root>…pe… </span><br><p id=tha-ap487:31.3><span class=root>kataṁ buddhassa sāsanaṁ”. </span><br><p id=tha-ap487:32.1><span class=root>Itthaṁ sudaṁ āyasmā candanamāliyo thero imā gāthāyo abhāsitthāti. </span><br><p id=tha-ap487:33.1><span class=root>Candanamāliyattherassāpadānaṁ pañcamaṁ. </span><br></main><footer class="container footer"><small><a href=/about/>Contact info</a></small></footer>