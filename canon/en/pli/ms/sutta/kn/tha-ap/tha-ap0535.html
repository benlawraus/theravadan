<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0534.html>Previous</a><a href=/canon/en/pli/ms/sutta/kn/tha-ap/tha-ap0536.html>Next</a></div><p id=tha-ap535:0.1><span class=root>Therāpadāna </span><br><p id=tha-ap535:0.2><span class=root>Kaccāyanavagga </span><br><p id=tha-ap535:0.3><span class="root big-bold">Mahākappinattheraapadāna </span><br><p id=tha-ap535:1.1><span class=root>“Padumuttaro nāma jino, </span><br><p id=tha-ap535:1.2><span class=root>sabbadhammāna pāragū; </span><br><p id=tha-ap535:1.3><span class=root>Udito ajaṭākāse, </span><br><p id=tha-ap535:1.4><span class=root>ravīva saradambare. </span><br><p id=tha-ap535:2.1><span class=root>Vacanābhāya bodheti, </span><br><p id=tha-ap535:2.2><span class=root>veneyyapadumāni so; </span><br><p id=tha-ap535:2.3><span class=root>Kilesapaṅkaṁ soseti, </span><br><p id=tha-ap535:2.4><span class=root>matiraṁsīhi nāyako. </span><br><p id=tha-ap535:3.1><span class=root>Titthiyānaṁ yase hanti, </span><br><p id=tha-ap535:3.2><span class=root>khajjotābhā yathā ravi; </span><br><p id=tha-ap535:3.3><span class=root>Saccatthābhaṁ pakāseti, </span><br><p id=tha-ap535:3.4><span class=root>ratanaṁva divākaro. </span><br><p id=tha-ap535:4.1><span class=root>Guṇānaṁ āyatibhūto, </span><br><p id=tha-ap535:4.2><span class=root>ratanānaṁva sāgaro; </span><br><p id=tha-ap535:4.3><span class=root>Pajjunnoriva bhūtāni, </span><br><p id=tha-ap535:4.4><span class=root>dhammameghena vassati. </span><br><p id=tha-ap535:5.1><span class=root>Akkhadasso tadā āsiṁ, </span><br><p id=tha-ap535:5.2><span class=root>nagare haṁsasavhaye; </span><br><p id=tha-ap535:5.3><span class=root>Upecca dhammamassosiṁ, </span><br><p id=tha-ap535:5.4><span class=root>jalajuttamanāmino. </span><br><p id=tha-ap535:6.1><span class=root>Ovādakassa bhikkhūnaṁ, </span><br><p id=tha-ap535:6.2><span class=root>sāvakassa katāvino; </span><br><p id=tha-ap535:6.3><span class=root>Guṇaṁ pakāsayantassa, </span><br><p id=tha-ap535:6.4><span class=root>tappayantassa me manaṁ. </span><br><p id=tha-ap535:7.1><span class=root>Sutvā patīto sumano, </span><br><p id=tha-ap535:7.2><span class=root>nimantetvā tathāgataṁ; </span><br><p id=tha-ap535:7.3><span class=root>Sasissaṁ bhojayitvāna, </span><br><p id=tha-ap535:7.4><span class=root>taṁ ṭhānamabhipatthayiṁ. </span><br><p id=tha-ap535:8.1><span class=root>Tadā haṁsasamabhāgo, </span><br><p id=tha-ap535:8.2><span class=root>haṁsadundubhinissano; </span><br><p id=tha-ap535:8.3><span class=root>‘Passathetaṁ mahāmattaṁ, </span><br><p id=tha-ap535:8.4><span class=root>vinicchayavisāradaṁ. </span><br><p id=tha-ap535:9.1><span class=root>Patitaṁ pādamūle me, </span><br><p id=tha-ap535:9.2><span class=root>samuggatatanūruhaṁ; </span><br><p id=tha-ap535:9.3><span class=root>Jīmūtavaṇṇaṁ pīṇaṁsaṁ, </span><br><p id=tha-ap535:9.4><span class=root>pasannanayanānanaṁ. </span><br><p id=tha-ap535:10.1><span class=root>Parivārena mahatā, </span><br><p id=tha-ap535:10.2><span class=root>rājayuttaṁ mahāyasaṁ; </span><br><p id=tha-ap535:10.3><span class=root>Eso katāvino ṭhānaṁ, </span><br><p id=tha-ap535:10.4><span class=root>pattheti muditāsayo. </span><br><p id=tha-ap535:11.1><span class=root>Iminā paṇipātena, </span><br><p id=tha-ap535:11.2><span class=root>cāgena paṇidhīhi ca; </span><br><p id=tha-ap535:11.3><span class=root>Kappasatasahassāni, </span><br><p id=tha-ap535:11.4><span class=root>nupapajjati duggatiṁ. </span><br><p id=tha-ap535:12.1><span class=root>Devesu devasobhaggaṁ, </span><br><p id=tha-ap535:12.2><span class=root>manussesu mahantataṁ; </span><br><p id=tha-ap535:12.3><span class=root>Anubhotvāna sesena, </span><br><p id=tha-ap535:12.4><span class=root>nibbānaṁ pāpuṇissati. </span><br><p id=tha-ap535:13.1><span class=root>Satasahassito kappe, </span><br><p id=tha-ap535:13.2><span class=root>okkākakulasambhavo; </span><br><p id=tha-ap535:13.3><span class=root>Gotamo nāma gottena, </span><br><p id=tha-ap535:13.4><span class=root>satthā loke bhavissati. </span><br><p id=tha-ap535:14.1><span class=root>Tassa dhammesu dāyādo, </span><br><p id=tha-ap535:14.2><span class=root>oraso dhammanimmito; </span><br><p id=tha-ap535:14.3><span class=root>Kappino nāma nāmena, </span><br><p id=tha-ap535:14.4><span class=root>hessati satthu sāvako’. </span><br><p id=tha-ap535:15.1><span class=root>Tatohaṁ sukataṁ kāraṁ, </span><br><p id=tha-ap535:15.2><span class=root>katvāna jinasāsane; </span><br><p id=tha-ap535:15.3><span class=root>Jahitvā mānusaṁ dehaṁ, </span><br><p id=tha-ap535:15.4><span class=root>tusitaṁ agamāsahaṁ. </span><br><p id=tha-ap535:16.1><span class=root>Devamānusarajjāni, </span><br><p id=tha-ap535:16.2><span class=root>sataso anusāsiya; </span><br><p id=tha-ap535:16.3><span class=root>Bārāṇasiyamāsanne, </span><br><p id=tha-ap535:16.4><span class=root>jāto keniyajātiyaṁ. </span><br><p id=tha-ap535:17.1><span class=root>Sahassaparivārena, </span><br><p id=tha-ap535:17.2><span class=root>sapajāpatiko ahaṁ; </span><br><p id=tha-ap535:17.3><span class=root>Pañca paccekabuddhānaṁ, </span><br><p id=tha-ap535:17.4><span class=root>satāni samupaṭṭhahiṁ. </span><br><p id=tha-ap535:18.1><span class=root>Temāsaṁ bhojayitvāna, </span><br><p id=tha-ap535:18.2><span class=root>pacchādamha ticīvaraṁ; </span><br><p id=tha-ap535:18.3><span class=root>Tato cutā mayaṁ sabbe, </span><br><p id=tha-ap535:18.4><span class=root>ahumha tidasūpagā. </span><br><p id=tha-ap535:19.1><span class=root>Puno sabbe manussattaṁ, </span><br><p id=tha-ap535:19.2><span class=root>agamimha tato cutā; </span><br><p id=tha-ap535:19.3><span class=root>Kukkuṭamhi pure jātā, </span><br><p id=tha-ap535:19.4><span class=root>himavantassa passato. </span><br><p id=tha-ap535:20.1><span class=root>Kappino nāmahaṁ āsiṁ, </span><br><p id=tha-ap535:20.2><span class=root>rājaputto mahāyaso; </span><br><p id=tha-ap535:20.3><span class=root>Sesāmaccakule jātā, </span><br><p id=tha-ap535:20.4><span class=root>mameva parivārayuṁ. </span><br><p id=tha-ap535:21.1><span class=root>Mahārajjasukhaṁ patto, </span><br><p id=tha-ap535:21.2><span class=root>sabbakāmasamiddhimā; </span><br><p id=tha-ap535:21.3><span class=root>Vāṇijehi samakkhātaṁ, </span><br><p id=tha-ap535:21.4><span class=root>buddhuppādamahaṁ suṇiṁ. </span><br><p id=tha-ap535:22.1><span class=root>‘Buddho loke samuppanno, </span><br><p id=tha-ap535:22.2><span class=root>asamo ekapuggalo; </span><br><p id=tha-ap535:22.3><span class=root>So pakāseti saddhammaṁ, </span><br><p id=tha-ap535:22.4><span class=root>amataṁ sukhamuttamaṁ. </span><br><p id=tha-ap535:23.1><span class=root>Suyuttā tassa sissā ca, </span><br><p id=tha-ap535:23.2><span class=root>sumuttā ca anāsavā’; </span><br><p id=tha-ap535:23.3><span class=root>Sutvā nesaṁ suvacanaṁ, </span><br><p id=tha-ap535:23.4><span class=root>sakkaritvāna vāṇije. </span><br><p id=tha-ap535:24.1><span class=root>Pahāya rajjaṁ sāmacco, </span><br><p id=tha-ap535:24.2><span class=root>nikkhamiṁ buddhamāmako; </span><br><p id=tha-ap535:24.3><span class=root>Nadiṁ disvā mahācandaṁ, </span><br><p id=tha-ap535:24.4><span class=root>pūritaṁ samatittikaṁ. </span><br><p id=tha-ap535:25.1><span class=root>Appatiṭṭhaṁ anālambaṁ, </span><br><p id=tha-ap535:25.2><span class=root>duttaraṁ sīghavāhiniṁ; </span><br><p id=tha-ap535:25.3><span class=root>Guṇaṁ saritvā buddhassa, </span><br><p id=tha-ap535:25.4><span class=root>sotthinā samatikkamiṁ. </span><br><p id=tha-ap535:26.1><span class=root>‘Bhavasotaṁ sace buddho, </span><br><p id=tha-ap535:26.2><span class=root>tiṇṇo lokantagū vidū; </span><br><p id=tha-ap535:26.3><span class=root>Etena saccavajjena, </span><br><p id=tha-ap535:26.4><span class=root>gamanaṁ me samijjhatu. </span><br><p id=tha-ap535:27.1><span class=root>Yadi santigamo maggo, </span><br><p id=tha-ap535:27.2><span class=root>mokkho caccantikaṁ sukhaṁ; </span><br><p id=tha-ap535:27.3><span class=root>Etena saccavajjena, </span><br><p id=tha-ap535:27.4><span class=root>gamanaṁ me samijjhatu. </span><br><p id=tha-ap535:28.1><span class=root>Saṅgho ce tiṇṇakantāro, </span><br><p id=tha-ap535:28.2><span class=root>puññakkhetto anuttaro; </span><br><p id=tha-ap535:28.3><span class=root>Etena saccavajjena, </span><br><p id=tha-ap535:28.4><span class=root>gamanaṁ me samijjhatu’. </span><br><p id=tha-ap535:29.1><span class=root>Saha kate saccavare, </span><br><p id=tha-ap535:29.2><span class=root>maggā apagataṁ jalaṁ; </span><br><p id=tha-ap535:29.3><span class=root>Tato sukhena uttiṇṇo, </span><br><p id=tha-ap535:29.4><span class=root>nadītīre manorame. </span><br><p id=tha-ap535:30.1><span class=root>Nisinnaṁ addasaṁ buddhaṁ, </span><br><p id=tha-ap535:30.2><span class=root>udentaṁva pabhaṅkaraṁ; </span><br><p id=tha-ap535:30.3><span class=root>Jalantaṁ hemaselaṁva, </span><br><p id=tha-ap535:30.4><span class=root>dīparukkhaṁva jotitaṁ. </span><br><p id=tha-ap535:31.1><span class=root>Sasiṁva tārāsahitaṁ, </span><br><p id=tha-ap535:31.2><span class=root>sāvakehi purakkhataṁ; </span><br><p id=tha-ap535:31.3><span class=root>Vāsavaṁ viya vassantaṁ, </span><br><p id=tha-ap535:31.4><span class=root>desanājaladantaraṁ. </span><br><p id=tha-ap535:32.1><span class=root>Vanditvāna sahāmacco, </span><br><p id=tha-ap535:32.2><span class=root>ekamantamupāvisiṁ; </span><br><p id=tha-ap535:32.3><span class=root>Tato no āsayaṁ ñatvā, </span><br><p id=tha-ap535:32.4><span class=root>buddho dhammamadesayi. </span><br><p id=tha-ap535:33.1><span class=root>Sutvāna dhammaṁ vimalaṁ, </span><br><p id=tha-ap535:33.2><span class=root>avocumha mayaṁ jinaṁ; </span><br><p id=tha-ap535:33.3><span class=root>‘Pabbājehi mahāvīra, </span><br><p id=tha-ap535:33.4><span class=root>nibbindāmha mayaṁ bhave’. </span><br><p id=tha-ap535:34.1><span class=root>‘Svākkhāto bhikkhave dhammo, </span><br><p id=tha-ap535:34.2><span class=root>dukkhantakaraṇāya vo; </span><br><p id=tha-ap535:34.3><span class=root>Caratha brahmacariyaṁ’, </span><br><p id=tha-ap535:34.4><span class=root>iccāha munisattamo. </span><br><p id=tha-ap535:35.1><span class=root>Saha vācāya sabbepi, </span><br><p id=tha-ap535:35.2><span class=root>bhikkhuvesadharā mayaṁ; </span><br><p id=tha-ap535:35.3><span class=root>Ahumha upasampannā, </span><br><p id=tha-ap535:35.4><span class=root>sotāpannā ca sāsane. </span><br><p id=tha-ap535:36.1><span class=root>Tato jetavanaṁ gantvā, </span><br><p id=tha-ap535:36.2><span class=root>anusāsi vināyako; </span><br><p id=tha-ap535:36.3><span class=root>Anusiṭṭho jinenāhaṁ, </span><br><p id=tha-ap535:36.4><span class=root>arahattamapāpuṇiṁ. </span><br><p id=tha-ap535:37.1><span class=root>Tato bhikkhusahassāni, </span><br><p id=tha-ap535:37.2><span class=root>anusāsimahaṁ tadā; </span><br><p id=tha-ap535:37.3><span class=root>Mamānusāsanakarā, </span><br><p id=tha-ap535:37.4><span class=root>tepi āsuṁ anāsavā. </span><br><p id=tha-ap535:38.1><span class=root>Jino tasmiṁ guṇe tuṭṭho, </span><br><p id=tha-ap535:38.2><span class=root>etadagge ṭhapesi maṁ; </span><br><p id=tha-ap535:38.3><span class=root>Bhikkhuovādakānaggo, </span><br><p id=tha-ap535:38.4><span class=root>kappinoti mahājane. </span><br><p id=tha-ap535:39.1><span class=root>Satasahasse kataṁ kammaṁ, </span><br><p id=tha-ap535:39.2><span class=root>phalaṁ dassesi me idha; </span><br><p id=tha-ap535:39.3><span class=root>Pamutto saravegova, </span><br><p id=tha-ap535:39.4><span class=root>kilese jhāpayiṁ mama. </span><br><p id=tha-ap535:40.1><span class=root>Kilesā jhāpitā mayhaṁ, </span><br><p id=tha-ap535:40.2><span class=root>…pe… </span><br><p id=tha-ap535:40.3><span class=root>viharāmi anāsavo. </span><br><p id=tha-ap535:41.1><span class=root>Svāgataṁ vata me āsi, </span><br><p id=tha-ap535:41.2><span class=root>…pe… </span><br><p id=tha-ap535:41.3><span class=root>kataṁ buddhassa sāsanaṁ. </span><br><p id=tha-ap535:42.1><span class=root>Paṭisambhidā catasso, </span><br><p id=tha-ap535:42.2><span class=root>…pe… </span><br><p id=tha-ap535:42.3><span class=root>kataṁ buddhassa sāsanaṁ”. </span><br><p id=tha-ap535:43.1><span class=root>Itthaṁ sudaṁ āyasmā mahākappino thero imā gāthāyo abhāsitthāti. </span><br><p id=tha-ap535:44.1><span class=root>Mahākappinattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>