<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0025.html>Previous</a><a href=/canon/en/pli/ms/sutta/kn/tha-ap/tha-ap0027.html>Next</a></div><p id=tha-ap26:0.1><span class=root>Therāpadāna </span><br><p id=tha-ap26:0.2><span class=root>Subhūtivagga </span><br><p id=tha-ap26:0.3><span class="root big-bold">Pañcasīlasamādāniyattheraapadāna </span><br><p id=tha-ap26:1.1><span class=root>“Nagare candavatiyā, </span><br><p id=tha-ap26:1.2><span class=root>bhatako āsahaṁ tadā; </span><br><p id=tha-ap26:1.3><span class=root>Parakammāyane yutto, </span><br><p id=tha-ap26:1.4><span class=root>pabbajjaṁ na labhāmahaṁ. </span><br><p id=tha-ap26:2.1><span class=root>Mahandhakārapihitā, </span><br><p id=tha-ap26:2.2><span class=root>tividhaggīhi ḍayhare; </span><br><p id=tha-ap26:2.3><span class=root>Kena nu kho upāyena, </span><br><p id=tha-ap26:2.4><span class=root>visaṁyutto bhave ahaṁ. </span><br><p id=tha-ap26:3.1><span class=root>Deyyadhammo ca me natthi, </span><br><p id=tha-ap26:3.2><span class=root>varāko bhatako ahaṁ; </span><br><p id=tha-ap26:3.3><span class=root>Yannūnāhaṁ pañcasīlaṁ, </span><br><p id=tha-ap26:3.4><span class=root>rakkheyyaṁ paripūrayaṁ. </span><br><p id=tha-ap26:4.1><span class=root>Anomadassissa munino, </span><br><p id=tha-ap26:4.2><span class=root>nisabho nāma sāvako; </span><br><p id=tha-ap26:4.3><span class=root>Tamahaṁ upasaṅkamma, </span><br><p id=tha-ap26:4.4><span class=root>pañcasikkhāpadaggahiṁ. </span><br><p id=tha-ap26:5.1><span class=root>Vassasatasahassāni, </span><br><p id=tha-ap26:5.2><span class=root>āyu vijjati tāvade; </span><br><p id=tha-ap26:5.3><span class=root>Tāvatā pañcasīlāni, </span><br><p id=tha-ap26:5.4><span class=root>paripuṇṇāni gopayiṁ. </span><br><p id=tha-ap26:6.1><span class=root>Maccukāle ca sampatte, </span><br><p id=tha-ap26:6.2><span class=root>devā assāsayanti maṁ; </span><br><p id=tha-ap26:6.3><span class=root>‘Ratho sahassayutto te, </span><br><p id=tha-ap26:6.4><span class=root>mārisāyaṁ upaṭṭhito’. </span><br><p id=tha-ap26:7.1><span class=root>Vattante carime citte, </span><br><p id=tha-ap26:7.2><span class=root>mama sīlaṁ anussariṁ; </span><br><p id=tha-ap26:7.3><span class=root>Tena kammena sukatena, </span><br><p id=tha-ap26:7.4><span class=root>tāvatiṁsaṁ agacchahaṁ. </span><br><p id=tha-ap26:8.1><span class=root>Tiṁsakkhattuñca devindo, </span><br><p id=tha-ap26:8.2><span class=root>devarajjamakārayiṁ; </span><br><p id=tha-ap26:8.3><span class=root>Dibbasukhaṁ anubhaviṁ, </span><br><p id=tha-ap26:8.4><span class=root>accharāhi purakkhato. </span><br><p id=tha-ap26:9.1><span class=root>Pañcasattatikkhattuñca, </span><br><p id=tha-ap26:9.2><span class=root>cakkavattī ahosahaṁ; </span><br><p id=tha-ap26:9.3><span class=root>Padesarajjaṁ vipulaṁ, </span><br><p id=tha-ap26:9.4><span class=root>gaṇanāto asaṅkhiyaṁ. </span><br><p id=tha-ap26:10.1><span class=root>Devalokā cavitvāna, </span><br><p id=tha-ap26:10.2><span class=root>sukkamūlena codito; </span><br><p id=tha-ap26:10.3><span class=root>Pure vesāliyaṁ jāto, </span><br><p id=tha-ap26:10.4><span class=root>mahāsāle suaḍḍhake. </span><br><p id=tha-ap26:11.1><span class=root>Vassūpanāyike kāle, </span><br><p id=tha-ap26:11.2><span class=root>dippante jinasāsane; </span><br><p id=tha-ap26:11.3><span class=root>Mātā ca me pitā ceva, </span><br><p id=tha-ap26:11.4><span class=root>pañcasikkhāpadaggahuṁ. </span><br><p id=tha-ap26:12.1><span class=root>Saha sutvānahaṁ sīlaṁ, </span><br><p id=tha-ap26:12.2><span class=root>mama sīlaṁ anussariṁ; </span><br><p id=tha-ap26:12.3><span class=root>Ekāsane nisīditvā, </span><br><p id=tha-ap26:12.4><span class=root>arahattamapāpuṇiṁ. </span><br><p id=tha-ap26:13.1><span class=root>Jātiyā pañcavassena, </span><br><p id=tha-ap26:13.2><span class=root>arahattamapāpuṇiṁ; </span><br><p id=tha-ap26:13.3><span class=root>Upasampādayi buddho, </span><br><p id=tha-ap26:13.4><span class=root>guṇamaññāya cakkhumā. </span><br><p id=tha-ap26:14.1><span class=root>Paripuṇṇāni gopetvā, </span><br><p id=tha-ap26:14.2><span class=root>pañcasikkhāpadānahaṁ; </span><br><p id=tha-ap26:14.3><span class=root>Aparimeyye ito kappe, </span><br><p id=tha-ap26:14.4><span class=root>vinipātaṁ na gacchahaṁ. </span><br><p id=tha-ap26:15.1><span class=root>Svāhaṁ yasamanubhaviṁ, </span><br><p id=tha-ap26:15.2><span class=root>tesaṁ sīlāna vāhasā; </span><br><p id=tha-ap26:15.3><span class=root>Kappakoṭimpi kittento, </span><br><p id=tha-ap26:15.4><span class=root>kittaye ekadesakaṁ. </span><br><p id=tha-ap26:16.1><span class=root>Pañca sīlāni gopetvā, </span><br><p id=tha-ap26:16.2><span class=root>tayo hetū labhāmahaṁ; </span><br><p id=tha-ap26:16.3><span class=root>Dīghāyuko mahābhogo, </span><br><p id=tha-ap26:16.4><span class=root>tikkhapañño bhavāmahaṁ. </span><br><p id=tha-ap26:17.1><span class=root>Saṅkittento ca sabbesaṁ, </span><br><p id=tha-ap26:17.2><span class=root>adhimattañca porisaṁ; </span><br><p id=tha-ap26:17.3><span class=root>Bhavābhave saṁsaritvā, </span><br><p id=tha-ap26:17.4><span class=root>ete ṭhāne labhāmahaṁ. </span><br><p id=tha-ap26:18.1><span class=root>Aparimeyyasīlesu, </span><br><p id=tha-ap26:18.2><span class=root>vattantā jinasāvakā; </span><br><p id=tha-ap26:18.3><span class=root>Bhavesu yadi rajjeyyuṁ, </span><br><p id=tha-ap26:18.4><span class=root>vipāko kīdiso bhave. </span><br><p id=tha-ap26:19.1><span class=root>Suciṇṇaṁ me pañcasīlaṁ, </span><br><p id=tha-ap26:19.2><span class=root>bhatakena tapassinā; </span><br><p id=tha-ap26:19.3><span class=root>Tena sīlenahaṁ ajja, </span><br><p id=tha-ap26:19.4><span class=root>mocayiṁ sabbabandhanā. </span><br><p id=tha-ap26:20.1><span class=root>Aparimeyye ito kappe, </span><br><p id=tha-ap26:20.2><span class=root>pañca sīlāni gopayiṁ; </span><br><p id=tha-ap26:20.3><span class=root>Duggatiṁ nābhijānāmi, </span><br><p id=tha-ap26:20.4><span class=root>pañcasīlānidaṁ phalaṁ. </span><br><p id=tha-ap26:21.1><span class=root>Paṭisambhidā catasso, </span><br><p id=tha-ap26:21.2><span class=root>vimokkhāpi ca aṭṭhime; </span><br><p id=tha-ap26:21.3><span class=root>Chaḷabhiññā sacchikatā, </span><br><p id=tha-ap26:21.4><span class=root>kataṁ buddhassa sāsanaṁ”. </span><br><p id=tha-ap26:22.1><span class=root>Itthaṁ sudaṁ āyasmā pañcasīlasamādāniyo thero imā gāthāyo abhāsitthāti. </span><br><p id=tha-ap26:23.1><span class=root>Pañcasīlasamādāniyattherassāpadānaṁ catutthaṁ. </span><br></main><footer class="container footer"><small><a href=/about>Contact info</a></small></footer>