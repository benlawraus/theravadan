<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0331.html>Previous</a><a href=/canon/en/pli/ms/sutta/kn/tha-ap/tha-ap0333.html>Next</a></div><p id=tha-ap332:0.1><span class=root>Therāpadāna </span><br><p id=tha-ap332:0.2><span class=root>Umāpupphiyavagga </span><br><p id=tha-ap332:0.3><span class="root big-bold">Saparivārachattadāyakattheraapadāna </span><br><p id=tha-ap332:1.1><span class=root>“Padumuttaro lokavidū, </span><br><p id=tha-ap332:1.2><span class=root>āhutīnaṁ paṭiggaho; </span><br><p id=tha-ap332:1.3><span class=root>Ākāse jalavuṭṭhīva, </span><br><p id=tha-ap332:1.4><span class=root>vassate dhammavuṭṭhiyā. </span><br><p id=tha-ap332:2.1><span class=root>Tamaddasāsiṁ sambuddhaṁ, </span><br><p id=tha-ap332:2.2><span class=root>desentaṁ amataṁ padaṁ; </span><br><p id=tha-ap332:2.3><span class=root>Sakaṁ cittaṁ pasādetvā, </span><br><p id=tha-ap332:2.4><span class=root>agamāsiṁ sakaṁ gharaṁ. </span><br><p id=tha-ap332:3.1><span class=root>Chattaṁ alaṅkataṁ gayha, </span><br><p id=tha-ap332:3.2><span class=root>upagacchiṁ naruttamaṁ; </span><br><p id=tha-ap332:3.3><span class=root>Haṭṭho haṭṭhena cittena, </span><br><p id=tha-ap332:3.4><span class=root>ākāse ukkhipiṁ ahaṁ. </span><br><p id=tha-ap332:4.1><span class=root>Susaṅgahitayānaṁva, </span><br><p id=tha-ap332:4.2><span class=root>dantova sāvakuttamo; </span><br><p id=tha-ap332:4.3><span class=root>Upagantvāna sambuddhaṁ, </span><br><p id=tha-ap332:4.4><span class=root>matthake sampatiṭṭhahi. </span><br><p id=tha-ap332:5.1><span class=root>Anukampako kāruṇiko, </span><br><p id=tha-ap332:5.2><span class=root>buddho lokagganāyako; </span><br><p id=tha-ap332:5.3><span class=root>Bhikkhusaṅghe nisīditvā, </span><br><p id=tha-ap332:5.4><span class=root>imā gāthā abhāsatha. </span><br><p id=tha-ap332:6.1><span class=root>‘Yena chattamidaṁ dinnaṁ, </span><br><p id=tha-ap332:6.2><span class=root>alaṅkataṁ manoramaṁ; </span><br><p id=tha-ap332:6.3><span class=root>Tena cittappasādena, </span><br><p id=tha-ap332:6.4><span class=root>duggatiṁ so na gacchati. </span><br><p id=tha-ap332:7.1><span class=root>Sattakkhattuñca devesu, </span><br><p id=tha-ap332:7.2><span class=root>devarajjaṁ karissati; </span><br><p id=tha-ap332:7.3><span class=root>Bāttiṁsakkhattuñca rājā, </span><br><p id=tha-ap332:7.4><span class=root>cakkavattī bhavissati. </span><br><p id=tha-ap332:8.1><span class=root>Kappasatasahassamhi, </span><br><p id=tha-ap332:8.2><span class=root>okkākakulasambhavo; </span><br><p id=tha-ap332:8.3><span class=root>Gotamo nāma gottena, </span><br><p id=tha-ap332:8.4><span class=root>satthā loke bhavissati. </span><br><p id=tha-ap332:9.1><span class=root>Tassa dhammesu dāyādo, </span><br><p id=tha-ap332:9.2><span class=root>oraso dhammanimmito; </span><br><p id=tha-ap332:9.3><span class=root>Sabbāsave pariññāya, </span><br><p id=tha-ap332:9.4><span class=root>nibbāyissatināsavo’. </span><br><p id=tha-ap332:10.1><span class=root>Buddhassa giramaññāya, </span><br><p id=tha-ap332:10.2><span class=root>vācāsabhimudīritaṁ; </span><br><p id=tha-ap332:10.3><span class=root>Pasannacitto sumano, </span><br><p id=tha-ap332:10.4><span class=root>bhiyyo hāsaṁ janesahaṁ. </span><br><p id=tha-ap332:11.1><span class=root>Jahitvā mānusaṁ yoniṁ, </span><br><p id=tha-ap332:11.2><span class=root>Dibbaṁ yoniṁ samajjhagaṁ; </span><br><p id=tha-ap332:11.3><span class=root>Vimānamuttamaṁ mayhaṁ, </span><br><p id=tha-ap332:11.4><span class=root>Abbhuggataṁ manoramaṁ. </span><br><p id=tha-ap332:12.1><span class=root>Vimānā nikkhamantassa, </span><br><p id=tha-ap332:12.2><span class=root>setacchattaṁ dharīyati; </span><br><p id=tha-ap332:12.3><span class=root>Tadā saññaṁ paṭilabhiṁ, </span><br><p id=tha-ap332:12.4><span class=root>pubbakammassidaṁ phalaṁ. </span><br><p id=tha-ap332:13.1><span class=root>Devalokā cavitvāna, </span><br><p id=tha-ap332:13.2><span class=root>manussattañca āgamiṁ; </span><br><p id=tha-ap332:13.3><span class=root>Chattiṁsakkhattuṁ cakkavattī, </span><br><p id=tha-ap332:13.4><span class=root>sattakappasatamhito. </span><br><p id=tha-ap332:14.1><span class=root>Tamhā kāyā cavitvāna, </span><br><p id=tha-ap332:14.2><span class=root>āgacchiṁ tidasaṁ puraṁ; </span><br><p id=tha-ap332:14.3><span class=root>Saṁsaritvānupubbena, </span><br><p id=tha-ap332:14.4><span class=root>mānusaṁ punarāgamiṁ. </span><br><p id=tha-ap332:15.1><span class=root>Okkantaṁ mātukucchiṁ maṁ, </span><br><p id=tha-ap332:15.2><span class=root>setacchattaṁ adhārayuṁ; </span><br><p id=tha-ap332:15.3><span class=root>Jātiyā sattavassohaṁ, </span><br><p id=tha-ap332:15.4><span class=root>pabbajiṁ anagāriyaṁ. </span><br><p id=tha-ap332:16.1><span class=root>Sunando nāma nāmena, </span><br><p id=tha-ap332:16.2><span class=root>brāhmaṇo mantapāragū; </span><br><p id=tha-ap332:16.3><span class=root>Phalikaṁ chattamādāya, </span><br><p id=tha-ap332:16.4><span class=root>sāvakaggassa so tadā. </span><br><p id=tha-ap332:17.1><span class=root>Anumodi mahāvīro, </span><br><p id=tha-ap332:17.2><span class=root>sāriputto mahākathī; </span><br><p id=tha-ap332:17.3><span class=root>Sutvānumodanaṁ tassa, </span><br><p id=tha-ap332:17.4><span class=root>pubbakammamanussariṁ. </span><br><p id=tha-ap332:18.1><span class=root>Añjaliṁ paggahetvāna, </span><br><p id=tha-ap332:18.2><span class=root>sakaṁ cittaṁ pasādayiṁ; </span><br><p id=tha-ap332:18.3><span class=root>Saritvā purimaṁ kammaṁ, </span><br><p id=tha-ap332:18.4><span class=root>arahattamapāpuṇiṁ. </span><br><p id=tha-ap332:19.1><span class=root>Uṭṭhāya āsanā tamhā, </span><br><p id=tha-ap332:19.2><span class=root>sire katvāna añjaliṁ; </span><br><p id=tha-ap332:19.3><span class=root>Sambuddhaṁ abhivādetvā, </span><br><p id=tha-ap332:19.4><span class=root>imaṁ vācaṁ udīrayiṁ. </span><br><p id=tha-ap332:20.1><span class=root>Satasahassito kappe, </span><br><p id=tha-ap332:20.2><span class=root>buddho loke anuttaro; </span><br><p id=tha-ap332:20.3><span class=root>Padumuttaro lokavidū, </span><br><p id=tha-ap332:20.4><span class=root>āhutīnaṁ paṭiggaho. </span><br><p id=tha-ap332:21.1><span class=root>Tassa chattaṁ mayā dinnaṁ, </span><br><p id=tha-ap332:21.2><span class=root>vicittaṁ samalaṅkataṁ; </span><br><p id=tha-ap332:21.3><span class=root>Ubho hatthehi paggaṇhi, </span><br><p id=tha-ap332:21.4><span class=root>sayambhū aggapuggalo. </span><br><p id=tha-ap332:22.1><span class=root>Aho buddhā aho dhammā, </span><br><p id=tha-ap332:22.2><span class=root>aho no satthusampadā; </span><br><p id=tha-ap332:22.3><span class=root>Ekacchattassa dānena, </span><br><p id=tha-ap332:22.4><span class=root>duggatiṁ nupapajjahaṁ. </span><br><p id=tha-ap332:23.1><span class=root>Kilesā jhāpitā mayhaṁ, </span><br><p id=tha-ap332:23.2><span class=root>bhavā sabbe samūhatā; </span><br><p id=tha-ap332:23.3><span class=root>Sabbāsave pariññāya, </span><br><p id=tha-ap332:23.4><span class=root>viharāmi anāsavo. </span><br><p id=tha-ap332:24.1><span class=root>Paṭisambhidā catasso, </span><br><p id=tha-ap332:24.2><span class=root>…pe… </span><br><p id=tha-ap332:24.3><span class=root>kataṁ buddhassa sāsanaṁ”. </span><br><p id=tha-ap332:25.1><span class=root>Itthaṁ sudaṁ āyasmā saparivārachattadāyako thero imā gāthāyo abhāsitthāti. </span><br><p id=tha-ap332:26.1><span class=root>Saparivārachattadāyakattherassāpadānaṁ dasamaṁ. </span><br><p id=tha-ap332:27.1><span class=root>Umāpupphiyavaggo tettiṁsatimo. </span><br><p id=tha-ap332:28.1><span class=root>Tassuddānaṁ </span><br><p id=tha-ap332:29.1><span class=root>Umāpupphañca pulinaṁ, </span><br><p id=tha-ap332:29.2><span class=root>hāso yañño nimittako; </span><br><p id=tha-ap332:29.3><span class=root>Saṁsāvako nigguṇḍī ca, </span><br><p id=tha-ap332:29.4><span class=root>sumanaṁ pupphachattako; </span><br><p id=tha-ap332:29.5><span class=root>Saparivārachatto ca, </span><br><p id=tha-ap332:29.6><span class=root>gāthā sattasatuttarāti. </span><br></main><footer class="container footer"><small><a href=/about/>Contact info</a></small></footer>