<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0018.html>Previous</a><a href=/canon/en/pli/ms/sutta/kn/tha-ap/tha-ap0020.html>Next</a></div><p id=tha-ap19:0.1><span class=root>Therāpadāna </span><br><p id=tha-ap19:0.2><span class=root>Sīhāsaniyavagga </span><br><p id=tha-ap19:0.3><span class="root big-bold">7 Upasenavaṅgantaputtattheraapadāna </span><br><p id=tha-ap19:1.1><span class=root>“Padumuttaraṁ bhagavantaṁ, </span><br><p id=tha-ap19:1.2><span class=root>lokajeṭṭhaṁ narāsabhaṁ; </span><br><p id=tha-ap19:1.3><span class=root>Pabbhāramhi nisīdantaṁ, </span><br><p id=tha-ap19:1.4><span class=root>upagacchiṁ naruttamaṁ. </span><br><p id=tha-ap19:2.1><span class=root>Kaṇikārapupphaṁ disvā, </span><br><p id=tha-ap19:2.2><span class=root>vaṇṭe chetvānahaṁ tadā; </span><br><p id=tha-ap19:2.3><span class=root>Alaṅkaritvā chattamhi, </span><br><p id=tha-ap19:2.4><span class=root>buddhassa abhiropayiṁ. </span><br><p id=tha-ap19:3.1><span class=root>Piṇḍapātañca pādāsiṁ, </span><br><p id=tha-ap19:3.2><span class=root>paramannaṁ subhojanaṁ; </span><br><p id=tha-ap19:3.3><span class=root>Buddhena navame tattha, </span><br><p id=tha-ap19:3.4><span class=root>samaṇe aṭṭha bhojayiṁ. </span><br><p id=tha-ap19:4.1><span class=root>Anumodi mahāvīro, </span><br><p id=tha-ap19:4.2><span class=root>sayambhū aggapuggalo; </span><br><p id=tha-ap19:4.3><span class=root>Iminā chattadānena, </span><br><p id=tha-ap19:4.4><span class=root>paramannapavecchanā. </span><br><p id=tha-ap19:5.1><span class=root>Tena cittappasādena, </span><br><p id=tha-ap19:5.2><span class=root>sampattimanubhossasi; </span><br><p id=tha-ap19:5.3><span class=root>Chattiṁsakkhattuṁ devindo, </span><br><p id=tha-ap19:5.4><span class=root>devarajjaṁ karissati. </span><br><p id=tha-ap19:6.1><span class=root>Ekavīsatikkhattuñca, </span><br><p id=tha-ap19:6.2><span class=root>cakkavattī bhavissati; </span><br><p id=tha-ap19:6.3><span class=root>Padesarajjaṁ vipulaṁ, </span><br><p id=tha-ap19:6.4><span class=root>gaṇanāto asaṅkhiyaṁ. </span><br><p id=tha-ap19:7.1><span class=root>Satasahassito kappe, </span><br><p id=tha-ap19:7.2><span class=root>okkākakulasambhavo; </span><br><p id=tha-ap19:7.3><span class=root>Gotamo nāma gottena, </span><br><p id=tha-ap19:7.4><span class=root>satthā loke bhavissati. </span><br><p id=tha-ap19:8.1><span class=root>Sāsane dibbamānamhi, </span><br><p id=tha-ap19:8.2><span class=root>manussattaṁ gamissati; </span><br><p id=tha-ap19:8.3><span class=root>Tassa dhammesu dāyādo, </span><br><p id=tha-ap19:8.4><span class=root>oraso dhammanimmito. </span><br><p id=tha-ap19:9.1><span class=root>Upasenoti nāmena, </span><br><p id=tha-ap19:9.2><span class=root>hessati satthu sāvako; </span><br><p id=tha-ap19:9.3><span class=root>Samantapāsādikattā, </span><br><p id=tha-ap19:9.4><span class=root>aggaṭṭhāne ṭhapessati. </span><br><p id=tha-ap19:10.1><span class=root>Carimaṁ vattate mayhaṁ, </span><br><p id=tha-ap19:10.2><span class=root>bhavā sabbe samūhatā; </span><br><p id=tha-ap19:10.3><span class=root>Dhāremi antimaṁ dehaṁ, </span><br><p id=tha-ap19:10.4><span class=root>jetvā māraṁ savāhiniṁ. </span><br><p id=tha-ap19:11.1><span class=root>Paṭisambhidā catasso, </span><br><p id=tha-ap19:11.2><span class=root>vimokkhāpi ca aṭṭhime; </span><br><p id=tha-ap19:11.3><span class=root>Chaḷabhiññā sacchikatā, </span><br><p id=tha-ap19:11.4><span class=root>kataṁ buddhassa sāsanaṁ”. </span><br><p id=tha-ap19:12.1><span class=root>Itthaṁ sudaṁ āyasmā upaseno vaṅgantaputto thero imā gāthāyo abhāsitthāti. </span><br><p id=tha-ap19:13.1><span class=root>Upasenavaṅgantaputtattherassāpadānaṁ sattamaṁ. </span><br><p id=tha-ap19:13.2><span class=root>Tatiyabhāṇavāraṁ. </span><br></main><footer class="container footer"><small><a href=/about/>Contact info</a></small></footer>