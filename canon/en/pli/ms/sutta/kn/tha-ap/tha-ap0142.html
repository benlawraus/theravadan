<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0141.html>Previous</a><a href=/canon/en/pli/ms/sutta/kn/tha-ap/tha-ap0143.html>Next</a></div><p id=tha-ap142:0.1><span class=root>Therāpadāna </span><br><p id=tha-ap142:0.2><span class=root>Sobhitavagga </span><br><p id=tha-ap142:0.3><span class="root big-bold">10 Piyālaphaladāyakattheraapadāna </span><br><p id=tha-ap142:1.1><span class=root>“Pārāvato tadā āsiṁ, </span><br><p id=tha-ap142:1.2><span class=root>paraṁ anuparodhako; </span><br><p id=tha-ap142:1.3><span class=root>Pabbhāre seyyaṁ kappemi, </span><br><p id=tha-ap142:1.4><span class=root>avidūre sikhisatthuno. </span><br><p id=tha-ap142:2.1><span class=root>Sāyaṁ pātañca passāmi, </span><br><p id=tha-ap142:2.2><span class=root>buddhaṁ lokagganāyakaṁ; </span><br><p id=tha-ap142:2.3><span class=root>Deyyadhammo ca me natthi, </span><br><p id=tha-ap142:2.4><span class=root>dvipadindassa tādino. </span><br><p id=tha-ap142:3.1><span class=root>Piyālaphalamādāya, </span><br><p id=tha-ap142:3.2><span class=root>agamaṁ buddhasantikaṁ; </span><br><p id=tha-ap142:3.3><span class=root>Paṭiggahesi bhagavā, </span><br><p id=tha-ap142:3.4><span class=root>lokajeṭṭho narāsabho. </span><br><p id=tha-ap142:4.1><span class=root>Tato paraṁ upādāya, </span><br><p id=tha-ap142:4.2><span class=root>paricāriṁ vināyakaṁ; </span><br><p id=tha-ap142:4.3><span class=root>Tena cittappasādena, </span><br><p id=tha-ap142:4.4><span class=root>tattha kālaṅkato ahaṁ. </span><br><p id=tha-ap142:5.1><span class=root>Ekattiṁse ito kappe, </span><br><p id=tha-ap142:5.2><span class=root>yaṁ phalaṁ adadiṁ ahaṁ; </span><br><p id=tha-ap142:5.3><span class=root>Duggatiṁ nābhijānāmi, </span><br><p id=tha-ap142:5.4><span class=root>phaladānassidaṁ phalaṁ. </span><br><p id=tha-ap142:6.1><span class=root>Ito pannarase kappe, </span><br><p id=tha-ap142:6.2><span class=root>tayo āsuṁ piyālino; </span><br><p id=tha-ap142:6.3><span class=root>Sattaratanasampannā, </span><br><p id=tha-ap142:6.4><span class=root>cakkavattī mahabbalā. </span><br><p id=tha-ap142:7.1><span class=root>Paṭisambhidā catasso, </span><br><p id=tha-ap142:7.2><span class=root>…pe… </span><br><p id=tha-ap142:7.3><span class=root>kataṁ buddhassa sāsanaṁ”. </span><br><p id=tha-ap142:8.1><span class=root>Itthaṁ sudaṁ āyasmā piyālaphaladāyako thero imā gāthāyo abhāsitthāti. </span><br><p id=tha-ap142:9.1><span class=root>Piyālaphaladāyakattherassāpadānaṁ dasamaṁ. </span><br><p id=tha-ap142:10.1><span class=root>Sobhitavaggo cuddasamo. </span><br><p id=tha-ap142:11.1><span class=root>Tassuddānaṁ </span><br><p id=tha-ap142:12.1><span class=root>Sobhitasudassano ca, </span><br><p id=tha-ap142:12.2><span class=root>candano pupphachadano; </span><br><p id=tha-ap142:12.3><span class=root>Raho campakapupphī ca, </span><br><p id=tha-ap142:12.4><span class=root>atthasandassakena ca. </span><br><p id=tha-ap142:13.1><span class=root>Ekapasādī sāladado, </span><br><p id=tha-ap142:13.2><span class=root>dasamo phaladāyako; </span><br><p id=tha-ap142:13.3><span class=root>Gāthāyo sattati dve ca, </span><br><p id=tha-ap142:13.4><span class=root>gaṇitāyo vibhāvibhi. </span><br></main><footer class="container footer"><small><a href=/about/>Contact info</a></small></footer>