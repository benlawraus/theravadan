<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0394.html>Previous</a><a href=/canon/en/pli/ms/sutta/kn/tha-ap/tha-ap0396.html>Next</a></div><p><div class=verse-container id=tha-ap395:0.1><span>Therāpadāna </span></div><p><div class=verse-container id=tha-ap395:0.2><span>Pilindavacchavagga </span></div><p><div class=verse-container id=tha-ap395:0.3><span class=big-bold>Sabbakittikattheraapadāna </span></div><p><div class=verse-container id=tha-ap395:1.1><span>“Kaṇikāraṁva jalitaṁ, </span></div><p><div class=verse-container id=tha-ap395:1.2><span>dīparukkhaṁva ujjalaṁ; </span></div><p><div class=verse-container id=tha-ap395:1.3><span>Osadhiṁva virocantaṁ, </span></div><p><div class=verse-container id=tha-ap395:1.4><span>vijjutaṁ gagane yathā. </span></div><p><div class=verse-container id=tha-ap395:2.1><span>Asambhītaṁ anuttāsiṁ, </span></div><p><div class=verse-container id=tha-ap395:2.2><span>migarājaṁva kesariṁ; </span></div><p><div class=verse-container id=tha-ap395:2.3><span>Ñāṇālokaṁ pakāsentaṁ, </span></div><p><div class=verse-container id=tha-ap395:2.4><span>maddantaṁ titthiye gaṇe. </span></div><p><div class=verse-container id=tha-ap395:3.1><span>Uddharantaṁ imaṁ lokaṁ, </span></div><p><div class=verse-container id=tha-ap395:3.2><span>chindantaṁ sabbasaṁsayaṁ; </span></div><p><div class=verse-container id=tha-ap395:3.3><span>Gajjantaṁ migarājaṁva, </span></div><p><div class=verse-container id=tha-ap395:3.4><span>addasaṁ lokanāyakaṁ. </span></div><p><div class=verse-container id=tha-ap395:4.1><span>Jaṭājinadharo āsiṁ, </span></div><p><div class=verse-container id=tha-ap395:4.2><span>brahā uju patāpavā; </span></div><p><div class=verse-container id=tha-ap395:4.3><span>Vākacīraṁ gahetvāna, </span></div><p><div class=verse-container id=tha-ap395:4.4><span>pādamūle apatthariṁ. </span></div><p><div class=verse-container id=tha-ap395:5.1><span>Kāḷānusāriyaṁ gayha, </span></div><p><div class=verse-container id=tha-ap395:5.2><span>anulimpiṁ tathāgataṁ; </span></div><p><div class=verse-container id=tha-ap395:5.3><span>Sambuddhamanulimpetvā, </span></div><p><div class=verse-container id=tha-ap395:5.4><span>santhaviṁ lokanāyakaṁ. </span></div><p><div class=verse-container id=tha-ap395:6.1><span>‘Samuddharasimaṁ lokaṁ, </span></div><p><div class=verse-container id=tha-ap395:6.2><span>oghatiṇṇamahāmuni; </span></div><p><div class=verse-container id=tha-ap395:6.3><span>Ñāṇālokena jotesi, </span></div><p><div class=verse-container id=tha-ap395:6.4><span>nāvaṭaṁ ñāṇamuttamaṁ. </span></div><p><div class=verse-container id=tha-ap395:7.1><span>Dhammacakkaṁ pavattesi, </span></div><p><div class=verse-container id=tha-ap395:7.2><span>maddase paratitthiye; </span></div><p><div class=verse-container id=tha-ap395:7.3><span>Usabho jitasaṅgāmo, </span></div><p><div class=verse-container id=tha-ap395:7.4><span>sampakampesi medaniṁ. </span></div><p><div class=verse-container id=tha-ap395:8.1><span>Mahāsamudde ūmiyo, </span></div><p><div class=verse-container id=tha-ap395:8.2><span>velantamhi pabhijjare; </span></div><p><div class=verse-container id=tha-ap395:8.3><span>Tatheva tava ñāṇamhi, </span></div><p><div class=verse-container id=tha-ap395:8.4><span>sabbadiṭṭhī pabhijjare. </span></div><p><div class=verse-container id=tha-ap395:9.1><span>Sukhumacchikajālena, </span></div><p><div class=verse-container id=tha-ap395:9.2><span>saramhi sampatānite; </span></div><p><div class=verse-container id=tha-ap395:9.3><span>Antojālikatā pāṇā, </span></div><p><div class=verse-container id=tha-ap395:9.4><span>pīḷitā honti tāvade. </span></div><p><div class=verse-container id=tha-ap395:10.1><span>Tatheva titthiyā loke, </span></div><p><div class=verse-container id=tha-ap395:10.2><span>puthupāsaṇḍanissitā; </span></div><p><div class=verse-container id=tha-ap395:10.3><span>Antoñāṇavare tuyhaṁ, </span></div><p><div class=verse-container id=tha-ap395:10.4><span>parivattanti mārisa. </span></div><p><div class=verse-container id=tha-ap395:11.1><span>Patiṭṭhā vuyhataṁ oghe, </span></div><p><div class=verse-container id=tha-ap395:11.2><span>tvañhi nātho abandhunaṁ; </span></div><p><div class=verse-container id=tha-ap395:11.3><span>Bhayaṭṭitānaṁ saraṇaṁ, </span></div><p><div class=verse-container id=tha-ap395:11.4><span>muttitthīnaṁ parāyaṇaṁ. </span></div><p><div class=verse-container id=tha-ap395:12.1><span>Ekavīro asadiso, </span></div><p><div class=verse-container id=tha-ap395:12.2><span>mettākaruṇasañcayo; </span></div><p><div class=verse-container id=tha-ap395:12.3><span>Asamo susamo santo, </span></div><p><div class=verse-container id=tha-ap395:12.4><span>vasī tādī jitañjayo. </span></div><p><div class=verse-container id=tha-ap395:13.1><span>Dhīro vigatasammoho, </span></div><p><div class=verse-container id=tha-ap395:13.2><span>anejo akathaṅkathī; </span></div><p><div class=verse-container id=tha-ap395:13.3><span>Tusito vantadososi, </span></div><p><div class=verse-container id=tha-ap395:13.4><span>nimmalo saṁyato suci. </span></div><p><div class=verse-container id=tha-ap395:14.1><span>Saṅgātigo hatamado, </span></div><p><div class=verse-container id=tha-ap395:14.2><span>tevijjo tibhavantago; </span></div><p><div class=verse-container id=tha-ap395:14.3><span>Sīmātigo dhammagaru, </span></div><p><div class=verse-container id=tha-ap395:14.4><span>gatattho hitavabbhuto. </span></div><p><div class=verse-container id=tha-ap395:15.1><span>Tārako tvaṁ yathā nāvā, </span></div><p><div class=verse-container id=tha-ap395:15.2><span>nidhīvassāsakārako; </span></div><p><div class=verse-container id=tha-ap395:15.3><span>Asambhīto yathā sīho, </span></div><p><div class=verse-container id=tha-ap395:15.4><span>gajarājāva dappito’. </span></div><p><div class=verse-container id=tha-ap395:16.1><span>Thometvā dasagāthāhi, </span></div><p><div class=verse-container id=tha-ap395:16.2><span>padumuttaraṁ mahāyasaṁ; </span></div><p><div class=verse-container id=tha-ap395:16.3><span>Vanditvā satthuno pāde, </span></div><p><div class=verse-container id=tha-ap395:16.4><span>tuṇhī aṭṭhāsahaṁ tadā. </span></div><p><div class=verse-container id=tha-ap395:17.1><span>Padumuttaro lokavidū, </span></div><p><div class=verse-container id=tha-ap395:17.2><span>āhutīnaṁ paṭiggaho; </span></div><p><div class=verse-container id=tha-ap395:17.3><span>Bhikkhusaṅghe ṭhito satthā, </span></div><p><div class=verse-container id=tha-ap395:17.4><span>imā gāthā abhāsatha. </span></div><p><div class=verse-container id=tha-ap395:18.1><span>‘Yo me sīlañca ñāṇañca, </span></div><p><div class=verse-container id=tha-ap395:18.2><span>saddhammañcāpi vaṇṇayi; </span></div><p><div class=verse-container id=tha-ap395:18.3><span>Tamahaṁ kittayissāmi, </span></div><p><div class=verse-container id=tha-ap395:18.4><span>suṇātha mama bhāsato. </span></div><p><div class=verse-container id=tha-ap395:19.1><span>Saṭṭhi kappasahassāni, </span></div><p><div class=verse-container id=tha-ap395:19.2><span>devaloke ramissati; </span></div><p><div class=verse-container id=tha-ap395:19.3><span>Aññe devebhibhavitvā, </span></div><p><div class=verse-container id=tha-ap395:19.4><span>issaraṁ kārayissati. </span></div><p><div class=verse-container id=tha-ap395:20.1><span>So pacchā pabbajitvāna, </span></div><p><div class=verse-container id=tha-ap395:20.2><span>sukkamūlena codito; </span></div><p><div class=verse-container id=tha-ap395:20.3><span>Gotamassa bhagavato, </span></div><p><div class=verse-container id=tha-ap395:20.4><span>sāsane pabbajissati. </span></div><p><div class=verse-container id=tha-ap395:21.1><span>Pabbajitvāna kāyena, </span></div><p><div class=verse-container id=tha-ap395:21.2><span>pāpakammaṁ vivajjiya; </span></div><p><div class=verse-container id=tha-ap395:21.3><span>Sabbāsave pariññāya, </span></div><p><div class=verse-container id=tha-ap395:21.4><span>nibbāyissatināsavo’. </span></div><p><div class=verse-container id=tha-ap395:22.1><span>Yathāpi megho thanayaṁ, </span></div><p><div class=verse-container id=tha-ap395:22.2><span>tappeti mediniṁ imaṁ; </span></div><p><div class=verse-container id=tha-ap395:22.3><span>Tatheva tvaṁ mahāvīra, </span></div><p><div class=verse-container id=tha-ap395:22.4><span>dhammena tappayī mamaṁ. </span></div><p><div class=verse-container id=tha-ap395:23.1><span>Sīlaṁ paññañca dhammañca, </span></div><p><div class=verse-container id=tha-ap395:23.2><span>thavitvā lokanāyakaṁ; </span></div><p><div class=verse-container id=tha-ap395:23.3><span>Pattomhi paramaṁ santiṁ, </span></div><p><div class=verse-container id=tha-ap395:23.4><span>nibbānaṁ padamaccutaṁ. </span></div><p><div class=verse-container id=tha-ap395:24.1><span>Aho nūna sa bhagavā, </span></div><p><div class=verse-container id=tha-ap395:24.2><span>Ciraṁ tiṭṭheyya cakkhumā; </span></div><p><div class=verse-container id=tha-ap395:24.3><span>Aññātañca vijāneyyuṁ, </span></div><p><div class=verse-container id=tha-ap395:24.4><span>Phuseyyuṁ amataṁ padaṁ. </span></div><p><div class=verse-container id=tha-ap395:25.1><span>Ayaṁ me pacchimā jāti, </span></div><p><div class=verse-container id=tha-ap395:25.2><span>bhavā sabbe samūhatā; </span></div><p><div class=verse-container id=tha-ap395:25.3><span>Sabbāsave pariññāya, </span></div><p><div class=verse-container id=tha-ap395:25.4><span>viharāmi anāsavo. </span></div><p><div class=verse-container id=tha-ap395:26.1><span>Satasahassito kappe, </span></div><p><div class=verse-container id=tha-ap395:26.2><span>yaṁ buddhamabhithomayiṁ; </span></div><p><div class=verse-container id=tha-ap395:26.3><span>Duggatiṁ nābhijānāmi, </span></div><p><div class=verse-container id=tha-ap395:26.4><span>kittanāya idaṁ phalaṁ. </span></div><p><div class=verse-container id=tha-ap395:27.1><span>Kilesā jhāpitā mayhaṁ, </span></div><p><div class=verse-container id=tha-ap395:27.2><span>bhavā sabbe samūhatā; </span></div><p><div class=verse-container id=tha-ap395:27.3><span>Sabbāsavā parikkhīṇā, </span></div><p><div class=verse-container id=tha-ap395:27.4><span>natthi dāni punabbhavo. </span></div><p><div class=verse-container id=tha-ap395:28.1><span>Svāgataṁ vata me āsi, </span></div><p><div class=verse-container id=tha-ap395:28.2><span>…pe… </span></div><p><div class=verse-container id=tha-ap395:28.3><span>kataṁ buddhassa sāsanaṁ. </span></div><p><div class=verse-container id=tha-ap395:29.1><span>Paṭisambhidā catasso, </span></div><p><div class=verse-container id=tha-ap395:29.2><span>…pe… </span></div><p><div class=verse-container id=tha-ap395:29.3><span>kataṁ buddhassa sāsanaṁ”. </span></div><p><div class=verse-container id=tha-ap395:30.1><span>Itthaṁ sudaṁ āyasmā sabbakittiko thero imā gāthāyo abhāsitthāti. </span></div><p><div class=verse-container id=tha-ap395:31.1><span>Sabbakittikattherassāpadānaṁ tatiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0394.html>Previous</a><a href=/canon/en/pli/ms/sutta/kn/tha-ap/tha-ap0396.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>