<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0394.html>Previous</a><a href=/canon/en/pli/ms/sutta/kn/tha-ap/tha-ap0396.html>Next</a></div><p id=tha-ap395:0.1><span class=root>Therāpadāna </span><br><p id=tha-ap395:0.2><span class=root>Pilindavacchavagga </span><br><p id=tha-ap395:0.3><span class="root big-bold">Sabbakittikattheraapadāna </span><br><p id=tha-ap395:1.1><span class=root>“Kaṇikāraṁva jalitaṁ, </span><br><p id=tha-ap395:1.2><span class=root>dīparukkhaṁva ujjalaṁ; </span><br><p id=tha-ap395:1.3><span class=root>Osadhiṁva virocantaṁ, </span><br><p id=tha-ap395:1.4><span class=root>vijjutaṁ gagane yathā. </span><br><p id=tha-ap395:2.1><span class=root>Asambhītaṁ anuttāsiṁ, </span><br><p id=tha-ap395:2.2><span class=root>migarājaṁva kesariṁ; </span><br><p id=tha-ap395:2.3><span class=root>Ñāṇālokaṁ pakāsentaṁ, </span><br><p id=tha-ap395:2.4><span class=root>maddantaṁ titthiye gaṇe. </span><br><p id=tha-ap395:3.1><span class=root>Uddharantaṁ imaṁ lokaṁ, </span><br><p id=tha-ap395:3.2><span class=root>chindantaṁ sabbasaṁsayaṁ; </span><br><p id=tha-ap395:3.3><span class=root>Gajjantaṁ migarājaṁva, </span><br><p id=tha-ap395:3.4><span class=root>addasaṁ lokanāyakaṁ. </span><br><p id=tha-ap395:4.1><span class=root>Jaṭājinadharo āsiṁ, </span><br><p id=tha-ap395:4.2><span class=root>brahā uju patāpavā; </span><br><p id=tha-ap395:4.3><span class=root>Vākacīraṁ gahetvāna, </span><br><p id=tha-ap395:4.4><span class=root>pādamūle apatthariṁ. </span><br><p id=tha-ap395:5.1><span class=root>Kāḷānusāriyaṁ gayha, </span><br><p id=tha-ap395:5.2><span class=root>anulimpiṁ tathāgataṁ; </span><br><p id=tha-ap395:5.3><span class=root>Sambuddhamanulimpetvā, </span><br><p id=tha-ap395:5.4><span class=root>santhaviṁ lokanāyakaṁ. </span><br><p id=tha-ap395:6.1><span class=root>‘Samuddharasimaṁ lokaṁ, </span><br><p id=tha-ap395:6.2><span class=root>oghatiṇṇamahāmuni; </span><br><p id=tha-ap395:6.3><span class=root>Ñāṇālokena jotesi, </span><br><p id=tha-ap395:6.4><span class=root>nāvaṭaṁ ñāṇamuttamaṁ. </span><br><p id=tha-ap395:7.1><span class=root>Dhammacakkaṁ pavattesi, </span><br><p id=tha-ap395:7.2><span class=root>maddase paratitthiye; </span><br><p id=tha-ap395:7.3><span class=root>Usabho jitasaṅgāmo, </span><br><p id=tha-ap395:7.4><span class=root>sampakampesi medaniṁ. </span><br><p id=tha-ap395:8.1><span class=root>Mahāsamudde ūmiyo, </span><br><p id=tha-ap395:8.2><span class=root>velantamhi pabhijjare; </span><br><p id=tha-ap395:8.3><span class=root>Tatheva tava ñāṇamhi, </span><br><p id=tha-ap395:8.4><span class=root>sabbadiṭṭhī pabhijjare. </span><br><p id=tha-ap395:9.1><span class=root>Sukhumacchikajālena, </span><br><p id=tha-ap395:9.2><span class=root>saramhi sampatānite; </span><br><p id=tha-ap395:9.3><span class=root>Antojālikatā pāṇā, </span><br><p id=tha-ap395:9.4><span class=root>pīḷitā honti tāvade. </span><br><p id=tha-ap395:10.1><span class=root>Tatheva titthiyā loke, </span><br><p id=tha-ap395:10.2><span class=root>puthupāsaṇḍanissitā; </span><br><p id=tha-ap395:10.3><span class=root>Antoñāṇavare tuyhaṁ, </span><br><p id=tha-ap395:10.4><span class=root>parivattanti mārisa. </span><br><p id=tha-ap395:11.1><span class=root>Patiṭṭhā vuyhataṁ oghe, </span><br><p id=tha-ap395:11.2><span class=root>tvañhi nātho abandhunaṁ; </span><br><p id=tha-ap395:11.3><span class=root>Bhayaṭṭitānaṁ saraṇaṁ, </span><br><p id=tha-ap395:11.4><span class=root>muttitthīnaṁ parāyaṇaṁ. </span><br><p id=tha-ap395:12.1><span class=root>Ekavīro asadiso, </span><br><p id=tha-ap395:12.2><span class=root>mettākaruṇasañcayo; </span><br><p id=tha-ap395:12.3><span class=root>Asamo susamo santo, </span><br><p id=tha-ap395:12.4><span class=root>vasī tādī jitañjayo. </span><br><p id=tha-ap395:13.1><span class=root>Dhīro vigatasammoho, </span><br><p id=tha-ap395:13.2><span class=root>anejo akathaṅkathī; </span><br><p id=tha-ap395:13.3><span class=root>Tusito vantadososi, </span><br><p id=tha-ap395:13.4><span class=root>nimmalo saṁyato suci. </span><br><p id=tha-ap395:14.1><span class=root>Saṅgātigo hatamado, </span><br><p id=tha-ap395:14.2><span class=root>tevijjo tibhavantago; </span><br><p id=tha-ap395:14.3><span class=root>Sīmātigo dhammagaru, </span><br><p id=tha-ap395:14.4><span class=root>gatattho hitavabbhuto. </span><br><p id=tha-ap395:15.1><span class=root>Tārako tvaṁ yathā nāvā, </span><br><p id=tha-ap395:15.2><span class=root>nidhīvassāsakārako; </span><br><p id=tha-ap395:15.3><span class=root>Asambhīto yathā sīho, </span><br><p id=tha-ap395:15.4><span class=root>gajarājāva dappito’. </span><br><p id=tha-ap395:16.1><span class=root>Thometvā dasagāthāhi, </span><br><p id=tha-ap395:16.2><span class=root>padumuttaraṁ mahāyasaṁ; </span><br><p id=tha-ap395:16.3><span class=root>Vanditvā satthuno pāde, </span><br><p id=tha-ap395:16.4><span class=root>tuṇhī aṭṭhāsahaṁ tadā. </span><br><p id=tha-ap395:17.1><span class=root>Padumuttaro lokavidū, </span><br><p id=tha-ap395:17.2><span class=root>āhutīnaṁ paṭiggaho; </span><br><p id=tha-ap395:17.3><span class=root>Bhikkhusaṅghe ṭhito satthā, </span><br><p id=tha-ap395:17.4><span class=root>imā gāthā abhāsatha. </span><br><p id=tha-ap395:18.1><span class=root>‘Yo me sīlañca ñāṇañca, </span><br><p id=tha-ap395:18.2><span class=root>saddhammañcāpi vaṇṇayi; </span><br><p id=tha-ap395:18.3><span class=root>Tamahaṁ kittayissāmi, </span><br><p id=tha-ap395:18.4><span class=root>suṇātha mama bhāsato. </span><br><p id=tha-ap395:19.1><span class=root>Saṭṭhi kappasahassāni, </span><br><p id=tha-ap395:19.2><span class=root>devaloke ramissati; </span><br><p id=tha-ap395:19.3><span class=root>Aññe devebhibhavitvā, </span><br><p id=tha-ap395:19.4><span class=root>issaraṁ kārayissati. </span><br><p id=tha-ap395:20.1><span class=root>So pacchā pabbajitvāna, </span><br><p id=tha-ap395:20.2><span class=root>sukkamūlena codito; </span><br><p id=tha-ap395:20.3><span class=root>Gotamassa bhagavato, </span><br><p id=tha-ap395:20.4><span class=root>sāsane pabbajissati. </span><br><p id=tha-ap395:21.1><span class=root>Pabbajitvāna kāyena, </span><br><p id=tha-ap395:21.2><span class=root>pāpakammaṁ vivajjiya; </span><br><p id=tha-ap395:21.3><span class=root>Sabbāsave pariññāya, </span><br><p id=tha-ap395:21.4><span class=root>nibbāyissatināsavo’. </span><br><p id=tha-ap395:22.1><span class=root>Yathāpi megho thanayaṁ, </span><br><p id=tha-ap395:22.2><span class=root>tappeti mediniṁ imaṁ; </span><br><p id=tha-ap395:22.3><span class=root>Tatheva tvaṁ mahāvīra, </span><br><p id=tha-ap395:22.4><span class=root>dhammena tappayī mamaṁ. </span><br><p id=tha-ap395:23.1><span class=root>Sīlaṁ paññañca dhammañca, </span><br><p id=tha-ap395:23.2><span class=root>thavitvā lokanāyakaṁ; </span><br><p id=tha-ap395:23.3><span class=root>Pattomhi paramaṁ santiṁ, </span><br><p id=tha-ap395:23.4><span class=root>nibbānaṁ padamaccutaṁ. </span><br><p id=tha-ap395:24.1><span class=root>Aho nūna sa bhagavā, </span><br><p id=tha-ap395:24.2><span class=root>Ciraṁ tiṭṭheyya cakkhumā; </span><br><p id=tha-ap395:24.3><span class=root>Aññātañca vijāneyyuṁ, </span><br><p id=tha-ap395:24.4><span class=root>Phuseyyuṁ amataṁ padaṁ. </span><br><p id=tha-ap395:25.1><span class=root>Ayaṁ me pacchimā jāti, </span><br><p id=tha-ap395:25.2><span class=root>bhavā sabbe samūhatā; </span><br><p id=tha-ap395:25.3><span class=root>Sabbāsave pariññāya, </span><br><p id=tha-ap395:25.4><span class=root>viharāmi anāsavo. </span><br><p id=tha-ap395:26.1><span class=root>Satasahassito kappe, </span><br><p id=tha-ap395:26.2><span class=root>yaṁ buddhamabhithomayiṁ; </span><br><p id=tha-ap395:26.3><span class=root>Duggatiṁ nābhijānāmi, </span><br><p id=tha-ap395:26.4><span class=root>kittanāya idaṁ phalaṁ. </span><br><p id=tha-ap395:27.1><span class=root>Kilesā jhāpitā mayhaṁ, </span><br><p id=tha-ap395:27.2><span class=root>bhavā sabbe samūhatā; </span><br><p id=tha-ap395:27.3><span class=root>Sabbāsavā parikkhīṇā, </span><br><p id=tha-ap395:27.4><span class=root>natthi dāni punabbhavo. </span><br><p id=tha-ap395:28.1><span class=root>Svāgataṁ vata me āsi, </span><br><p id=tha-ap395:28.2><span class=root>…pe… </span><br><p id=tha-ap395:28.3><span class=root>kataṁ buddhassa sāsanaṁ. </span><br><p id=tha-ap395:29.1><span class=root>Paṭisambhidā catasso, </span><br><p id=tha-ap395:29.2><span class=root>…pe… </span><br><p id=tha-ap395:29.3><span class=root>kataṁ buddhassa sāsanaṁ”. </span><br><p id=tha-ap395:30.1><span class=root>Itthaṁ sudaṁ āyasmā sabbakittiko thero imā gāthāyo abhāsitthāti. </span><br><p id=tha-ap395:31.1><span class=root>Sabbakittikattherassāpadānaṁ tatiyaṁ. </span><br></main><footer class="container footer"><small><a href=/about>Contact info</a></small></footer>