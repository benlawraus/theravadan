<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0019.html>Previous</a><a href=/canon/en/pli/ms/sutta/kn/tha-ap/tha-ap0021.html>Next</a></div><p id=tha-ap20:0.1><span class=root>Therāpadāna </span><br><p id=tha-ap20:0.2><span class=root>Sīhāsaniyavagga </span><br><p id=tha-ap20:0.3><span class="root big-bold">Raṭṭhapālattheraapadāna </span><br><p id=tha-ap20:1.1><span class=root>“Padumuttarassa bhagavato, </span><br><p id=tha-ap20:1.2><span class=root>Lokajeṭṭhassa tādino; </span><br><p id=tha-ap20:1.3><span class=root>Varanāgo mayā dinno, </span><br><p id=tha-ap20:1.4><span class=root>Īsādanto urūḷhavā. </span><br><p id=tha-ap20:2.1><span class=root>Setacchatto pasobhito, </span><br><p id=tha-ap20:2.2><span class=root>sakappano sahatthipo; </span><br><p id=tha-ap20:2.3><span class=root>Agghāpetvāna taṁ sabbaṁ, </span><br><p id=tha-ap20:2.4><span class=root>saṅghārāmaṁ akārayiṁ. </span><br><p id=tha-ap20:3.1><span class=root>Catupaññāsasahassāni, </span><br><p id=tha-ap20:3.2><span class=root>pāsāde kārayiṁ ahaṁ; </span><br><p id=tha-ap20:3.3><span class=root>Mahoghadānaṁ karitvāna, </span><br><p id=tha-ap20:3.4><span class=root>niyyādesiṁ mahesino. </span><br><p id=tha-ap20:4.1><span class=root>Anumodi mahāvīro, </span><br><p id=tha-ap20:4.2><span class=root>sayambhū aggapuggalo; </span><br><p id=tha-ap20:4.3><span class=root>Sabbe jane hāsayanto, </span><br><p id=tha-ap20:4.4><span class=root>desesi amataṁ padaṁ. </span><br><p id=tha-ap20:5.1><span class=root>Taṁ me buddho viyākāsi, </span><br><p id=tha-ap20:5.2><span class=root>jalajuttaranāmako; </span><br><p id=tha-ap20:5.3><span class=root>Bhikkhusaṅghe nisīditvā, </span><br><p id=tha-ap20:5.4><span class=root>imā gāthā abhāsatha. </span><br><p id=tha-ap20:6.1><span class=root>‘Catupaññāsasahassāni, </span><br><p id=tha-ap20:6.2><span class=root>pāsāde kārayī ayaṁ; </span><br><p id=tha-ap20:6.3><span class=root>Kathayissāmi vipākaṁ, </span><br><p id=tha-ap20:6.4><span class=root>suṇotha mama bhāsato. </span><br><p id=tha-ap20:7.1><span class=root>Aṭṭhārasasahassāni, </span><br><p id=tha-ap20:7.2><span class=root>kūṭāgārā bhavissare; </span><br><p id=tha-ap20:7.3><span class=root>Byamhuttamamhi nibbattā, </span><br><p id=tha-ap20:7.4><span class=root>sabbasoṇṇamayā ca te. </span><br><p id=tha-ap20:8.1><span class=root>Paññāsakkhattuṁ devindo, </span><br><p id=tha-ap20:8.2><span class=root>devarajjaṁ karissati; </span><br><p id=tha-ap20:8.3><span class=root>Aṭṭhapaññāsakkhattuñca, </span><br><p id=tha-ap20:8.4><span class=root>cakkavattī bhavissati. </span><br><p id=tha-ap20:9.1><span class=root>Kappasatasahassamhi, </span><br><p id=tha-ap20:9.2><span class=root>okkākakulasambhavo; </span><br><p id=tha-ap20:9.3><span class=root>Gotamo nāma gottena, </span><br><p id=tha-ap20:9.4><span class=root>satthā loke bhavissati. </span><br><p id=tha-ap20:10.1><span class=root>Devalokā cavitvāna, </span><br><p id=tha-ap20:10.2><span class=root>sukkamūlena codito; </span><br><p id=tha-ap20:10.3><span class=root>Aḍḍhe kule mahābhoge, </span><br><p id=tha-ap20:10.4><span class=root>nibbattissati tāvade. </span><br><p id=tha-ap20:11.1><span class=root>So pacchā pabbajitvāna, </span><br><p id=tha-ap20:11.2><span class=root>sukkamūlena codito; </span><br><p id=tha-ap20:11.3><span class=root>Raṭṭhapāloti nāmena, </span><br><p id=tha-ap20:11.4><span class=root>hessati satthu sāvako. </span><br><p id=tha-ap20:12.1><span class=root>Padhānapahitatto so, </span><br><p id=tha-ap20:12.2><span class=root>upasanto nirūpadhi; </span><br><p id=tha-ap20:12.3><span class=root>Sabbāsave pariññāya, </span><br><p id=tha-ap20:12.4><span class=root>nibbāyissatināsavo’. </span><br><p id=tha-ap20:13.1><span class=root>Uṭṭhāya abhinikkhamma, </span><br><p id=tha-ap20:13.2><span class=root>jahitā bhogasampadā; </span><br><p id=tha-ap20:13.3><span class=root>Kheḷapiṇḍeva bhogamhi, </span><br><p id=tha-ap20:13.4><span class=root>pemaṁ mayhaṁ na vijjati. </span><br><p id=tha-ap20:14.1><span class=root>Vīriyaṁ me dhuradhorayhaṁ, </span><br><p id=tha-ap20:14.2><span class=root>yogakkhemādhivāhanaṁ; </span><br><p id=tha-ap20:14.3><span class=root>Dhāremi antimaṁ dehaṁ, </span><br><p id=tha-ap20:14.4><span class=root>sammāsambuddhasāsane. </span><br><p id=tha-ap20:15.1><span class=root>Paṭisambhidā catasso, </span><br><p id=tha-ap20:15.2><span class=root>vimokkhāpi ca aṭṭhime; </span><br><p id=tha-ap20:15.3><span class=root>Chaḷabhiññā sacchikatā, </span><br><p id=tha-ap20:15.4><span class=root>kataṁ buddhassa sāsanaṁ”. </span><br><p id=tha-ap20:16.1><span class=root>Itthaṁ sudaṁ āyasmā raṭṭhapālo thero imā gāthāyo abhāsitthāti. </span><br><p id=tha-ap20:17.1><span class=root>Raṭṭhapālattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>