<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0439.html>Previous</a><a href=/canon/en/pli/ms/sutta/kn/tha-ap/tha-ap0441.html>Next</a></div><p id=tha-ap440:0.1><span class=root>Therāpadāna </span><br><p id=tha-ap440:0.2><span class=root>Ekavihārivagga </span><br><p id=tha-ap440:0.3><span class="root big-bold">Harītakadāyakattheraapadāna </span><br><p id=tha-ap440:1.1><span class=root>“Harītakaṁ āmalakaṁ, </span><br><p id=tha-ap440:1.2><span class=root>ambajambuvibhītakaṁ; </span><br><p id=tha-ap440:1.3><span class=root>Kolaṁ bhallātakaṁ billaṁ, </span><br><p id=tha-ap440:1.4><span class=root>sayameva harāmahaṁ. </span><br><p id=tha-ap440:2.1><span class=root>Disvāna pabbhāragataṁ, </span><br><p id=tha-ap440:2.2><span class=root>jhāyiṁ jhānarataṁ muniṁ; </span><br><p id=tha-ap440:2.3><span class=root>Ābādhena āpīḷentaṁ, </span><br><p id=tha-ap440:2.4><span class=root>adutīyaṁ mahāmuniṁ. </span><br><p id=tha-ap440:3.1><span class=root>Harītakaṁ gahetvāna, </span><br><p id=tha-ap440:3.2><span class=root>sayambhussa adāsahaṁ; </span><br><p id=tha-ap440:3.3><span class=root>Khādamattamhi bhesajje, </span><br><p id=tha-ap440:3.4><span class=root>byādhi passambhi tāvade. </span><br><p id=tha-ap440:4.1><span class=root>Pahīnadaratho buddho, </span><br><p id=tha-ap440:4.2><span class=root>anumodamakāsi me; </span><br><p id=tha-ap440:4.3><span class=root>‘Bhesajjadāneniminā, </span><br><p id=tha-ap440:4.4><span class=root>byādhivūpasamena ca. </span><br><p id=tha-ap440:5.1><span class=root>Devabhūto manusso vā, </span><br><p id=tha-ap440:5.2><span class=root>jāto vā aññajātiyā; </span><br><p id=tha-ap440:5.3><span class=root>Sabbattha sukhito hotu, </span><br><p id=tha-ap440:5.4><span class=root>mā ca te byādhimāgamā’. </span><br><p id=tha-ap440:6.1><span class=root>Idaṁ vatvāna sambuddho, </span><br><p id=tha-ap440:6.2><span class=root>sayambhū aparājito; </span><br><p id=tha-ap440:6.3><span class=root>Nabhaṁ abbhuggamī dhīro, </span><br><p id=tha-ap440:6.4><span class=root>haṁsarājāva ambare. </span><br><p id=tha-ap440:7.1><span class=root>Yato harītakaṁ dinnaṁ, </span><br><p id=tha-ap440:7.2><span class=root>sayambhussa mahesino; </span><br><p id=tha-ap440:7.3><span class=root>Imaṁ jātiṁ upādāya, </span><br><p id=tha-ap440:7.4><span class=root>byādhi me nupapajjatha. </span><br><p id=tha-ap440:8.1><span class=root>Ayaṁ pacchimako mayhaṁ, </span><br><p id=tha-ap440:8.2><span class=root>carimo vattate bhavo; </span><br><p id=tha-ap440:8.3><span class=root>Tisso vijjā sacchikatā, </span><br><p id=tha-ap440:8.4><span class=root>kataṁ buddhassa sāsanaṁ. </span><br><p id=tha-ap440:9.1><span class=root>Catunnavutito kappe, </span><br><p id=tha-ap440:9.2><span class=root>bhesajjamadadiṁ tadā; </span><br><p id=tha-ap440:9.3><span class=root>Duggatiṁ nābhijānāmi, </span><br><p id=tha-ap440:9.4><span class=root>bhesajjassa idaṁ phalaṁ. </span><br><p id=tha-ap440:10.1><span class=root>Kilesā jhāpitā mayhaṁ, </span><br><p id=tha-ap440:10.2><span class=root>…pe… </span><br><p id=tha-ap440:10.3><span class=root>viharāmi anāsavo. </span><br><p id=tha-ap440:11.1><span class=root>Svāgataṁ vata me āsi, </span><br><p id=tha-ap440:11.2><span class=root>…pe… </span><br><p id=tha-ap440:11.3><span class=root>kataṁ buddhassa sāsanaṁ. </span><br><p id=tha-ap440:12.1><span class=root>Paṭisambhidā catasso, </span><br><p id=tha-ap440:12.2><span class=root>…pe… </span><br><p id=tha-ap440:12.3><span class=root>kataṁ buddhassa sāsanaṁ”. </span><br><p id=tha-ap440:13.1><span class=root>Itthaṁ sudaṁ āyasmā harītakadāyako thero imā gāthāyo abhāsitthāti. </span><br><p id=tha-ap440:14.1><span class=root>Harītakadāyakattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>