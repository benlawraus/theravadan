<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0502.html>Previous</a><a href=/canon/en/pli/ms/sutta/kn/tha-ap/tha-ap0504.html>Next</a></div><p id=tha-ap503:0.1><span class=root>Therāpadāna </span><br><p id=tha-ap503:0.2><span class=root>Kaṇikāravagga </span><br><p id=tha-ap503:0.3><span class="root big-bold">1 Tikaṇikārapupphiyattheraapadāna </span><br><p id=tha-ap503:1.1><span class=root>“Sumedho nāma sambuddho, </span><br><p id=tha-ap503:1.2><span class=root>bāttiṁsavaralakkhaṇo; </span><br><p id=tha-ap503:1.3><span class=root>Vivekakāmo sambuddho, </span><br><p id=tha-ap503:1.4><span class=root>himavantamupāgamiṁ. </span><br><p id=tha-ap503:2.1><span class=root>Ajjhogayha himavantaṁ, </span><br><p id=tha-ap503:2.2><span class=root>aggo kāruṇiko muni; </span><br><p id=tha-ap503:2.3><span class=root>Pallaṅkamābhujitvāna, </span><br><p id=tha-ap503:2.4><span class=root>nisīdi purisuttamo. </span><br><p id=tha-ap503:3.1><span class=root>Vijjādharo tadā āsiṁ, </span><br><p id=tha-ap503:3.2><span class=root>antalikkhacaro ahaṁ; </span><br><p id=tha-ap503:3.3><span class=root>Tisūlaṁ sukataṁ gayha, </span><br><p id=tha-ap503:3.4><span class=root>gacchāmi ambare tadā. </span><br><p id=tha-ap503:4.1><span class=root>Pabbatagge yathā aggi, </span><br><p id=tha-ap503:4.2><span class=root>puṇṇamāyeva candimā; </span><br><p id=tha-ap503:4.3><span class=root>Vane obhāsate buddho, </span><br><p id=tha-ap503:4.4><span class=root>sālarājāva phullito. </span><br><p id=tha-ap503:5.1><span class=root>Vanaggā nikkhamitvāna, </span><br><p id=tha-ap503:5.2><span class=root>buddharaṁsībhidhāvare; </span><br><p id=tha-ap503:5.3><span class=root>Naḷaggivaṇṇasaṅkāsā, </span><br><p id=tha-ap503:5.4><span class=root>disvā cittaṁ pasādayiṁ. </span><br><p id=tha-ap503:6.1><span class=root>Vicinaṁ addasaṁ pupphaṁ, </span><br><p id=tha-ap503:6.2><span class=root>kaṇikāraṁ devagandhikaṁ; </span><br><p id=tha-ap503:6.3><span class=root>Tīṇi pupphāni ādāya, </span><br><p id=tha-ap503:6.4><span class=root>buddhaseṭṭhamapūjayiṁ. </span><br><p id=tha-ap503:7.1><span class=root>Buddhassa ānubhāvena, </span><br><p id=tha-ap503:7.2><span class=root>tīṇi pupphāni me tadā; </span><br><p id=tha-ap503:7.3><span class=root>Uddhaṁvaṇṭā adhopattā, </span><br><p id=tha-ap503:7.4><span class=root>chāyaṁ kubbanti satthuno. </span><br><p id=tha-ap503:8.1><span class=root>Tena kammena sukatena, </span><br><p id=tha-ap503:8.2><span class=root>cetanāpaṇidhīhi ca; </span><br><p id=tha-ap503:8.3><span class=root>Jahitvā mānusaṁ dehaṁ, </span><br><p id=tha-ap503:8.4><span class=root>tāvatiṁsamagacchahaṁ. </span><br><p id=tha-ap503:9.1><span class=root>Tattha me sukataṁ byamhaṁ, </span><br><p id=tha-ap503:9.2><span class=root>kaṇikārīti ñāyati; </span><br><p id=tha-ap503:9.3><span class=root>Saṭṭhiyojanamubbedhaṁ, </span><br><p id=tha-ap503:9.4><span class=root>tiṁsayojanavitthataṁ. </span><br><p id=tha-ap503:10.1><span class=root>Sahassakaṇḍaṁ satabheṇḍu, </span><br><p id=tha-ap503:10.2><span class=root>dhajāluharitāmayaṁ; </span><br><p id=tha-ap503:10.3><span class=root>Satasahassaniyyūhā, </span><br><p id=tha-ap503:10.4><span class=root>byamhe pātubhaviṁsu me. </span><br><p id=tha-ap503:11.1><span class=root>Soṇṇamayā maṇimayā, </span><br><p id=tha-ap503:11.2><span class=root>lohitaṅgamayāpi ca; </span><br><p id=tha-ap503:11.3><span class=root>Phalikāpi ca pallaṅkā, </span><br><p id=tha-ap503:11.4><span class=root>yenicchakā yadicchakā. </span><br><p id=tha-ap503:12.1><span class=root>Mahārahañca sayanaṁ, </span><br><p id=tha-ap503:12.2><span class=root>tūlikāvikatīyutaṁ; </span><br><p id=tha-ap503:12.3><span class=root>Uddhalomikaekantaṁ, </span><br><p id=tha-ap503:12.4><span class=root>bibbohanasamāyutaṁ. </span><br><p id=tha-ap503:13.1><span class=root>Bhavanā nikkhamitvāna, </span><br><p id=tha-ap503:13.2><span class=root>caranto devacārikaṁ; </span><br><p id=tha-ap503:13.3><span class=root>Yadā icchāmi gamanaṁ, </span><br><p id=tha-ap503:13.4><span class=root>devasaṅghapurakkhato. </span><br><p id=tha-ap503:14.1><span class=root>Pupphassa heṭṭhā tiṭṭhāmi, </span><br><p id=tha-ap503:14.2><span class=root>uparicchadanaṁ mama; </span><br><p id=tha-ap503:14.3><span class=root>Samantā yojanasataṁ, </span><br><p id=tha-ap503:14.4><span class=root>kaṇikārehi chāditaṁ. </span><br><p id=tha-ap503:15.1><span class=root>Saṭṭhituriyasahassāni, </span><br><p id=tha-ap503:15.2><span class=root>sāyaṁ pātamupaṭṭhahuṁ; </span><br><p id=tha-ap503:15.3><span class=root>Parivārenti maṁ niccaṁ, </span><br><p id=tha-ap503:15.4><span class=root>rattindivamatanditā. </span><br><p id=tha-ap503:16.1><span class=root>Tattha naccehi gītehi, </span><br><p id=tha-ap503:16.2><span class=root>tāḷehi vāditehi ca; </span><br><p id=tha-ap503:16.3><span class=root>Ramāmi khiḍḍāratiyā, </span><br><p id=tha-ap503:16.4><span class=root>modāmi kāmakāmihaṁ. </span><br><p id=tha-ap503:17.1><span class=root>Tattha bhutvā pivitvā ca, </span><br><p id=tha-ap503:17.2><span class=root>modāmi tidase tadā; </span><br><p id=tha-ap503:17.3><span class=root>Nārīgaṇehi sahito, </span><br><p id=tha-ap503:17.4><span class=root>modāmi byamhamuttame. </span><br><p id=tha-ap503:18.1><span class=root>Satānaṁ pañcakkhattuñca, </span><br><p id=tha-ap503:18.2><span class=root>devarajjamakārayiṁ; </span><br><p id=tha-ap503:18.3><span class=root>Satānaṁ tīṇikkhattuñca, </span><br><p id=tha-ap503:18.4><span class=root>cakkavattī ahosahaṁ; </span><br><p id=tha-ap503:18.5><span class=root>Padesarajjaṁ vipulaṁ, </span><br><p id=tha-ap503:18.6><span class=root>gaṇanāto asaṅkhiyaṁ. </span><br><p id=tha-ap503:19.1><span class=root>Bhavābhave saṁsaranto, </span><br><p id=tha-ap503:19.2><span class=root>mahābhogaṁ labhāmahaṁ; </span><br><p id=tha-ap503:19.3><span class=root>Bhoge me ūnatā natthi, </span><br><p id=tha-ap503:19.4><span class=root>buddhapūjāyidaṁ phalaṁ. </span><br><p id=tha-ap503:20.1><span class=root>Duve bhave saṁsarāmi, </span><br><p id=tha-ap503:20.2><span class=root>devatte atha mānuse; </span><br><p id=tha-ap503:20.3><span class=root>Aññaṁ gatiṁ na jānāmi, </span><br><p id=tha-ap503:20.4><span class=root>buddhapūjāyidaṁ phalaṁ. </span><br><p id=tha-ap503:21.1><span class=root>Duve kule pajāyāmi, </span><br><p id=tha-ap503:21.2><span class=root>khattiye cāpi brāhmaṇe; </span><br><p id=tha-ap503:21.3><span class=root>Nīce kule na jāyāmi, </span><br><p id=tha-ap503:21.4><span class=root>buddhapūjāyidaṁ phalaṁ. </span><br><p id=tha-ap503:22.1><span class=root>Hatthiyānaṁ assayānaṁ, </span><br><p id=tha-ap503:22.2><span class=root>sivikaṁ sandamānikaṁ; </span><br><p id=tha-ap503:22.3><span class=root>Labhāmi sabbamevetaṁ, </span><br><p id=tha-ap503:22.4><span class=root>buddhapūjāyidaṁ phalaṁ. </span><br><p id=tha-ap503:23.1><span class=root>Dāsīgaṇaṁ dāsagaṇaṁ, </span><br><p id=tha-ap503:23.2><span class=root>nāriyo samalaṅkatā; </span><br><p id=tha-ap503:23.3><span class=root>Labhāmi sabbamevetaṁ, </span><br><p id=tha-ap503:23.4><span class=root>buddhapūjāyidaṁ phalaṁ. </span><br><p id=tha-ap503:24.1><span class=root>Koseyyakambaliyāni, </span><br><p id=tha-ap503:24.2><span class=root>khomakappāsikāni ca; </span><br><p id=tha-ap503:24.3><span class=root>Labhāmi sabbamevetaṁ, </span><br><p id=tha-ap503:24.4><span class=root>buddhapūjāyidaṁ phalaṁ. </span><br><p id=tha-ap503:25.1><span class=root>Navavatthaṁ navaphalaṁ, </span><br><p id=tha-ap503:25.2><span class=root>navaggarasabhojanaṁ; </span><br><p id=tha-ap503:25.3><span class=root>Labhāmi sabbamevetaṁ, </span><br><p id=tha-ap503:25.4><span class=root>buddhapūjāyidaṁ phalaṁ. </span><br><p id=tha-ap503:26.1><span class=root>Imaṁ khāda imaṁ bhuñja, </span><br><p id=tha-ap503:26.2><span class=root>imamhi sayane saya; </span><br><p id=tha-ap503:26.3><span class=root>Labhāmi sabbamevetaṁ, </span><br><p id=tha-ap503:26.4><span class=root>buddhapūjāyidaṁ phalaṁ. </span><br><p id=tha-ap503:27.1><span class=root>Sabbattha pūjito homi, </span><br><p id=tha-ap503:27.2><span class=root>yaso abbhuggato mama; </span><br><p id=tha-ap503:27.3><span class=root>Mahāpakkho sadā homi, </span><br><p id=tha-ap503:27.4><span class=root>abhejjapariso sadā; </span><br><p id=tha-ap503:27.5><span class=root>Ñātīnaṁ uttamo homi, </span><br><p id=tha-ap503:27.6><span class=root>buddhapūjāyidaṁ phalaṁ. </span><br><p id=tha-ap503:28.1><span class=root>Sītaṁ uṇhaṁ na jānāmi, </span><br><p id=tha-ap503:28.2><span class=root>pariḷāho na vijjati; </span><br><p id=tha-ap503:28.3><span class=root>Atho cetasikaṁ dukkhaṁ, </span><br><p id=tha-ap503:28.4><span class=root>hadaye me na vijjati. </span><br><p id=tha-ap503:29.1><span class=root>Suvaṇṇavaṇṇo hutvāna, </span><br><p id=tha-ap503:29.2><span class=root>saṁsarāmi bhavābhave; </span><br><p id=tha-ap503:29.3><span class=root>Vevaṇṇiyaṁ na jānāmi, </span><br><p id=tha-ap503:29.4><span class=root>buddhapūjāyidaṁ phalaṁ. </span><br><p id=tha-ap503:30.1><span class=root>Devalokā cavitvāna, </span><br><p id=tha-ap503:30.2><span class=root>sukkamūlena codito; </span><br><p id=tha-ap503:30.3><span class=root>Sāvatthiyaṁ pure jāto, </span><br><p id=tha-ap503:30.4><span class=root>mahāsāle suaḍḍhake. </span><br><p id=tha-ap503:31.1><span class=root>Pañca kāmaguṇe hitvā, </span><br><p id=tha-ap503:31.2><span class=root>pabbajiṁ anagāriyaṁ; </span><br><p id=tha-ap503:31.3><span class=root>Jātiyā sattavassohaṁ, </span><br><p id=tha-ap503:31.4><span class=root>arahattamapāpuṇiṁ. </span><br><p id=tha-ap503:32.1><span class=root>Upasampādayī buddho, </span><br><p id=tha-ap503:32.2><span class=root>guṇamaññāya cakkhumā; </span><br><p id=tha-ap503:32.3><span class=root>Taruṇo pūjanīyohaṁ, </span><br><p id=tha-ap503:32.4><span class=root>buddhapūjāyidaṁ phalaṁ. </span><br><p id=tha-ap503:33.1><span class=root>Dibbacakkhu visuddhaṁ me, </span><br><p id=tha-ap503:33.2><span class=root>samādhikusalo ahaṁ; </span><br><p id=tha-ap503:33.3><span class=root>Abhiññāpāramippatto, </span><br><p id=tha-ap503:33.4><span class=root>buddhapūjāyidaṁ phalaṁ. </span><br><p id=tha-ap503:34.1><span class=root>Paṭisambhidā anuppatto, </span><br><p id=tha-ap503:34.2><span class=root>iddhipādesu kovido; </span><br><p id=tha-ap503:34.3><span class=root>Dhammesu pāramippatto, </span><br><p id=tha-ap503:34.4><span class=root>buddhapūjāyidaṁ phalaṁ. </span><br><p id=tha-ap503:35.1><span class=root>Tiṁsakappasahassamhi, </span><br><p id=tha-ap503:35.2><span class=root>yaṁ buddhamabhipūjayiṁ; </span><br><p id=tha-ap503:35.3><span class=root>Duggatiṁ nābhijānāmi, </span><br><p id=tha-ap503:35.4><span class=root>buddhapūjāyidaṁ phalaṁ. </span><br><p id=tha-ap503:36.1><span class=root>Kilesā jhāpitā mayhaṁ, </span><br><p id=tha-ap503:36.2><span class=root>bhavā sabbe samūhatā; </span><br><p id=tha-ap503:36.3><span class=root>Nāgova bandhanaṁ chetvā, </span><br><p id=tha-ap503:36.4><span class=root>viharāmi anāsavo. </span><br><p id=tha-ap503:37.1><span class=root>Svāgataṁ vata me āsi, </span><br><p id=tha-ap503:37.2><span class=root>mama buddhassa santike; </span><br><p id=tha-ap503:37.3><span class=root>Tisso vijjā anuppattā, </span><br><p id=tha-ap503:37.4><span class=root>kataṁ buddhassa sāsanaṁ. </span><br><p id=tha-ap503:38.1><span class=root>Paṭisambhidā catasso, </span><br><p id=tha-ap503:38.2><span class=root>vimokkhāpi ca aṭṭhime; </span><br><p id=tha-ap503:38.3><span class=root>Chaḷabhiññā sacchikatā, </span><br><p id=tha-ap503:38.4><span class=root>kataṁ buddhassa sāsanaṁ”. </span><br><p id=tha-ap503:39.1><span class=root>Itthaṁ sudaṁ āyasmā tikaṇikārapupphiyo thero imā gāthāyo abhāsitthāti. </span><br><p id=tha-ap503:40.1><span class=root>Tikaṇikārapupphiyattherassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>