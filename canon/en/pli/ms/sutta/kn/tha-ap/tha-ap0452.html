<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0451.html>Previous</a><a href=/canon/en/pli/ms/sutta/kn/tha-ap/tha-ap0453.html>Next</a></div><p id=tha-ap452:0.1><span class=root>Therāpadāna </span><br><p id=tha-ap452:0.2><span class=root>Vibhītakavagga </span><br><p id=tha-ap452:0.3><span class="root big-bold">10 Bodhigharadāyakattheraapadāna </span><br><p id=tha-ap452:1.1><span class=root>“Siddhatthassa bhagavato, </span><br><p id=tha-ap452:1.2><span class=root>dvipadindassa tādino; </span><br><p id=tha-ap452:1.3><span class=root>Pasannacitto sumano, </span><br><p id=tha-ap452:1.4><span class=root>bodhigharamakārayiṁ. </span><br><p id=tha-ap452:2.1><span class=root>Tusitaṁ upapannomhi, </span><br><p id=tha-ap452:2.2><span class=root>vasāmi ratane ghare; </span><br><p id=tha-ap452:2.3><span class=root>Na me sītaṁ vā uṇhaṁ vā, </span><br><p id=tha-ap452:2.4><span class=root>vāto gatte na samphuse. </span><br><p id=tha-ap452:3.1><span class=root>Pañcasaṭṭhimhito kappe, </span><br><p id=tha-ap452:3.2><span class=root>cakkavattī ahosahaṁ; </span><br><p id=tha-ap452:3.3><span class=root>Kāsikaṁ nāma nagaraṁ, </span><br><p id=tha-ap452:3.4><span class=root>vissakammena māpitaṁ. </span><br><p id=tha-ap452:4.1><span class=root>Dasayojanaāyāmaṁ, </span><br><p id=tha-ap452:4.2><span class=root>aṭṭhayojanavitthataṁ; </span><br><p id=tha-ap452:4.3><span class=root>Na tamhi nagare atthi, </span><br><p id=tha-ap452:4.4><span class=root>kaṭṭhaṁ vallī ca mattikā. </span><br><p id=tha-ap452:5.1><span class=root>Tiriyaṁ yojanaṁ āsi, </span><br><p id=tha-ap452:5.2><span class=root>addhayojanavitthataṁ; </span><br><p id=tha-ap452:5.3><span class=root>Maṅgalo nāma pāsādo, </span><br><p id=tha-ap452:5.4><span class=root>vissakammena māpito. </span><br><p id=tha-ap452:6.1><span class=root>Cullāsītisahassāni, </span><br><p id=tha-ap452:6.2><span class=root>thambhā soṇṇamayā ahuṁ; </span><br><p id=tha-ap452:6.3><span class=root>Maṇimayā ca niyyūhā, </span><br><p id=tha-ap452:6.4><span class=root>chadanaṁ rūpiyaṁ ahu. </span><br><p id=tha-ap452:7.1><span class=root>Sabbasoṇṇamayaṁ gharaṁ, </span><br><p id=tha-ap452:7.2><span class=root>vissakammena māpitaṁ; </span><br><p id=tha-ap452:7.3><span class=root>Ajjhāvutthaṁ mayā etaṁ, </span><br><p id=tha-ap452:7.4><span class=root>gharadānassidaṁ phalaṁ. </span><br><p id=tha-ap452:8.1><span class=root>Te sabbe anubhotvāna, </span><br><p id=tha-ap452:8.2><span class=root>devamānusake bhave; </span><br><p id=tha-ap452:8.3><span class=root>Ajjhapattomhi nibbānaṁ, </span><br><p id=tha-ap452:8.4><span class=root>santipadamanuttaraṁ. </span><br><p id=tha-ap452:9.1><span class=root>Tiṁsakappasahassamhi, </span><br><p id=tha-ap452:9.2><span class=root>bodhigharamakārayiṁ; </span><br><p id=tha-ap452:9.3><span class=root>Duggatiṁ nābhijānāmi, </span><br><p id=tha-ap452:9.4><span class=root>gharadānassidaṁ phalaṁ. </span><br><p id=tha-ap452:10.1><span class=root>Kilesā jhāpitā mayhaṁ, </span><br><p id=tha-ap452:10.2><span class=root>…pe… </span><br><p id=tha-ap452:10.3><span class=root>viharāmi anāsavo. </span><br><p id=tha-ap452:11.1><span class=root>Svāgataṁ vata me āsi, </span><br><p id=tha-ap452:11.2><span class=root>…pe… </span><br><p id=tha-ap452:11.3><span class=root>kataṁ buddhassa sāsanaṁ. </span><br><p id=tha-ap452:12.1><span class=root>Paṭisambhidā catasso, </span><br><p id=tha-ap452:12.2><span class=root>…pe… </span><br><p id=tha-ap452:12.3><span class=root>kataṁ buddhassa sāsanaṁ”. </span><br><p id=tha-ap452:13.1><span class=root>Itthaṁ sudaṁ āyasmā bodhigharadāyako thero imā gāthāyo abhāsitthāti. </span><br><p id=tha-ap452:14.1><span class=root>Bodhigharadāyakattherassāpadānaṁ dasamaṁ. </span><br><p id=tha-ap452:15.1><span class=root>Vibhītakavaggo pañcacattālīsamo. </span><br><p id=tha-ap452:16.1><span class=root>Tassuddānaṁ </span><br><p id=tha-ap452:17.1><span class=root>Vibhītakī kolaphalī, </span><br><p id=tha-ap452:17.2><span class=root>billabhallātakappado; </span><br><p id=tha-ap452:17.3><span class=root>Uttalambaṭakī ceva, </span><br><p id=tha-ap452:17.4><span class=root>āsanī pādapīṭhako. </span><br><p id=tha-ap452:18.1><span class=root>Vediko bodhighariko, </span><br><p id=tha-ap452:18.2><span class=root>gāthāyo gaṇitāpi ca; </span><br><p id=tha-ap452:18.3><span class=root>Ekūnāsītikā sabbā, </span><br><p id=tha-ap452:18.4><span class=root>asmiṁ vagge pakittitā. </span><br></main><footer class="container footer"><small><a href=/about/>Contact info</a></small></footer>