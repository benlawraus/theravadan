<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0470.html>Previous</a><a href=/canon/en/pli/ms/sutta/kn/tha-ap/tha-ap0472.html>Next</a></div><p id=tha-ap471:0.1><span class=root>Therāpadāna </span><br><p id=tha-ap471:0.2><span class=root>Sālakusumiyavagga </span><br><p id=tha-ap471:0.3><span class="root big-bold">9 Sayampaṭibhāniyattheraapadāna </span><br><p id=tha-ap471:1.1><span class=root>“Kakudhaṁ vilasantaṁva, </span><br><p id=tha-ap471:1.2><span class=root>devadevaṁ narāsabhaṁ; </span><br><p id=tha-ap471:1.3><span class=root>Rathiyaṁ paṭipajjantaṁ, </span><br><p id=tha-ap471:1.4><span class=root>ko disvā na pasīdati. </span><br><p id=tha-ap471:2.1><span class=root>Tamandhakāraṁ nāsetvā, </span><br><p id=tha-ap471:2.2><span class=root>santāretvā bahuṁ janaṁ; </span><br><p id=tha-ap471:2.3><span class=root>Ñāṇālokena jotantaṁ, </span><br><p id=tha-ap471:2.4><span class=root>ko disvā na pasīdati. </span><br><p id=tha-ap471:3.1><span class=root>Vasīsatasahassehi, </span><br><p id=tha-ap471:3.2><span class=root>nīyantaṁ lokanāyakaṁ; </span><br><p id=tha-ap471:3.3><span class=root>Uddharantaṁ bahū satte, </span><br><p id=tha-ap471:3.4><span class=root>ko disvā na pasīdati. </span><br><p id=tha-ap471:4.1><span class=root>Āhanantaṁ dhammabheriṁ, </span><br><p id=tha-ap471:4.2><span class=root>maddantaṁ titthiye gaṇe; </span><br><p id=tha-ap471:4.3><span class=root>Sīhanādaṁ vinadantaṁ, </span><br><p id=tha-ap471:4.4><span class=root>ko disvā na pasīdati. </span><br><p id=tha-ap471:5.1><span class=root>Yāvatā brahmalokato, </span><br><p id=tha-ap471:5.2><span class=root>āgantvāna sabrahmakā; </span><br><p id=tha-ap471:5.3><span class=root>Pucchanti nipuṇe pañhe, </span><br><p id=tha-ap471:5.4><span class=root>ko disvā na pasīdati. </span><br><p id=tha-ap471:6.1><span class=root>Yassañjaliṁ karitvāna, </span><br><p id=tha-ap471:6.2><span class=root>āyācanti sadevakā; </span><br><p id=tha-ap471:6.3><span class=root>Tena puññaṁ anubhonti, </span><br><p id=tha-ap471:6.4><span class=root>ko disvā na pasīdati. </span><br><p id=tha-ap471:7.1><span class=root>Sabbe janā samāgantvā, </span><br><p id=tha-ap471:7.2><span class=root>sampavārenti cakkhumaṁ; </span><br><p id=tha-ap471:7.3><span class=root>Na vikampati ajjhiṭṭho, </span><br><p id=tha-ap471:7.4><span class=root>ko disvā na pasīdati. </span><br><p id=tha-ap471:8.1><span class=root>Nagaraṁ pavisato yassa, </span><br><p id=tha-ap471:8.2><span class=root>ravanti bheriyo bahū; </span><br><p id=tha-ap471:8.3><span class=root>Vinadanti gajā mattā, </span><br><p id=tha-ap471:8.4><span class=root>ko disvā na pasīdati. </span><br><p id=tha-ap471:9.1><span class=root>Vīthiyā gacchato yassa, </span><br><p id=tha-ap471:9.2><span class=root>sabbābhā jotate sadā; </span><br><p id=tha-ap471:9.3><span class=root>Abbhunnatā samā honti, </span><br><p id=tha-ap471:9.4><span class=root>ko disvā na pasīdati. </span><br><p id=tha-ap471:10.1><span class=root>Byāharantassa buddhassa, </span><br><p id=tha-ap471:10.2><span class=root>cakkavāḷampi suyyati; </span><br><p id=tha-ap471:10.3><span class=root>Sabbe satte viññāpeti, </span><br><p id=tha-ap471:10.4><span class=root>ko disvā na pasīdati. </span><br><p id=tha-ap471:11.1><span class=root>Satasahassito kappe, </span><br><p id=tha-ap471:11.2><span class=root>yaṁ buddhamabhikittayiṁ; </span><br><p id=tha-ap471:11.3><span class=root>Duggatiṁ nābhijānāmi, </span><br><p id=tha-ap471:11.4><span class=root>kittanāya idaṁ phalaṁ. </span><br><p id=tha-ap471:12.1><span class=root>Kilesā jhāpitā mayhaṁ, </span><br><p id=tha-ap471:12.2><span class=root>…pe… </span><br><p id=tha-ap471:12.3><span class=root>viharāmi anāsavo. </span><br><p id=tha-ap471:13.1><span class=root>Svāgataṁ vata me āsi, </span><br><p id=tha-ap471:13.2><span class=root>…pe… </span><br><p id=tha-ap471:13.3><span class=root>kataṁ buddhassa sāsanaṁ. </span><br><p id=tha-ap471:14.1><span class=root>Paṭisambhidā catasso, </span><br><p id=tha-ap471:14.2><span class=root>…pe… </span><br><p id=tha-ap471:14.3><span class=root>kataṁ buddhassa sāsanaṁ”. </span><br><p id=tha-ap471:15.1><span class=root>Itthaṁ sudaṁ āyasmā sayampaṭibhāniyo thero imā gāthāyo abhāsitthāti. </span><br><p id=tha-ap471:16.1><span class=root>Sayampaṭibhāniyattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>