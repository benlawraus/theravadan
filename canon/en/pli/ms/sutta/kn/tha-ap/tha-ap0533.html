<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0532.html>Previous</a><a href=/canon/en/pli/ms/sutta/kn/tha-ap/tha-ap0534.html>Next</a></div><p><div class=verse-container id=tha-ap533:0.1><span>Therāpadāna </span></div><p><div class=verse-container id=tha-ap533:0.2><span>Kaccāyanavagga </span></div><p><div class=verse-container id=tha-ap533:0.3><span class=big-bold>1 Mahākaccāyanattheraapadāna </span></div><p><div class=verse-container id=tha-ap533:1.1><span>“Padumuttaro nāma jino, </span></div><p><div class=verse-container id=tha-ap533:1.2><span>anejo ajitaṁ jayo; </span></div><p><div class=verse-container id=tha-ap533:1.3><span>Satasahasse kappānaṁ, </span></div><p><div class=verse-container id=tha-ap533:1.4><span>ito uppajji nāyako. </span></div><p><div class=verse-container id=tha-ap533:2.1><span>Vīro kamalapattakkho, </span></div><p><div class=verse-container id=tha-ap533:2.2><span>sasaṅkavimalānano; </span></div><p><div class=verse-container id=tha-ap533:2.3><span>Kanakācalasaṅkāso, </span></div><p><div class=verse-container id=tha-ap533:2.4><span>ravidittisamappabho. </span></div><p><div class=verse-container id=tha-ap533:3.1><span>Sattanettamanohārī, </span></div><p><div class=verse-container id=tha-ap533:3.2><span>varalakkhaṇabhūsito; </span></div><p><div class=verse-container id=tha-ap533:3.3><span>Sabbavākyapathātīto, </span></div><p><div class=verse-container id=tha-ap533:3.4><span>manujāmarasakkato. </span></div><p><div class=verse-container id=tha-ap533:4.1><span>Sambuddho bodhayaṁ satte, </span></div><p><div class=verse-container id=tha-ap533:4.2><span>vāgīso madhurassaro; </span></div><p><div class=verse-container id=tha-ap533:4.3><span>Karuṇānibandhasantāno, </span></div><p><div class=verse-container id=tha-ap533:4.4><span>parisāsu visārado. </span></div><p><div class=verse-container id=tha-ap533:5.1><span>Deseti madhuraṁ dhammaṁ, </span></div><p><div class=verse-container id=tha-ap533:5.2><span>catusaccūpasaṁhitaṁ; </span></div><p><div class=verse-container id=tha-ap533:5.3><span>Nimugge mohapaṅkamhi, </span></div><p><div class=verse-container id=tha-ap533:5.4><span>samuddharati pāṇine. </span></div><p><div class=verse-container id=tha-ap533:6.1><span>Tadā ekacaro hutvā, </span></div><p><div class=verse-container id=tha-ap533:6.2><span>tāpaso himavālayo; </span></div><p><div class=verse-container id=tha-ap533:6.3><span>Nabhasā mānusaṁ lokaṁ, </span></div><p><div class=verse-container id=tha-ap533:6.4><span>gacchanto jinamaddasaṁ. </span></div><p><div class=verse-container id=tha-ap533:7.1><span>Upecca santikaṁ tassa, </span></div><p><div class=verse-container id=tha-ap533:7.2><span>assosiṁ dhammadesanaṁ; </span></div><p><div class=verse-container id=tha-ap533:7.3><span>Vaṇṇayantassa vīrassa, </span></div><p><div class=verse-container id=tha-ap533:7.4><span>sāvakassa mahāguṇaṁ. </span></div><p><div class=verse-container id=tha-ap533:8.1><span>‘Saṅkhittena mayā vuttaṁ, </span></div><p><div class=verse-container id=tha-ap533:8.2><span>vitthārena pakāsayaṁ; </span></div><p><div class=verse-container id=tha-ap533:8.3><span>Parisaṁ mañca toseti, </span></div><p><div class=verse-container id=tha-ap533:8.4><span>yathā kaccāyano ayaṁ. </span></div><p><div class=verse-container id=tha-ap533:9.1><span>Nāhaṁ evamidhekaccaṁ, </span></div><p><div class=verse-container id=tha-ap533:9.2><span>aññaṁ passāmi sāvakaṁ; </span></div><p><div class=verse-container id=tha-ap533:9.3><span>Tasmātadagge esaggo, </span></div><p><div class=verse-container id=tha-ap533:9.4><span>evaṁ dhāretha bhikkhavo’. </span></div><p><div class=verse-container id=tha-ap533:10.1><span>Tadāhaṁ vimhito hutvā, </span></div><p><div class=verse-container id=tha-ap533:10.2><span>sutvā vākyaṁ manoramaṁ; </span></div><p><div class=verse-container id=tha-ap533:10.3><span>Himavantaṁ gamitvāna, </span></div><p><div class=verse-container id=tha-ap533:10.4><span>āhitvā pupphasañcayaṁ. </span></div><p><div class=verse-container id=tha-ap533:11.1><span>Pūjetvā lokasaraṇaṁ, </span></div><p><div class=verse-container id=tha-ap533:11.2><span>taṁ ṭhānamabhipatthayiṁ; </span></div><p><div class=verse-container id=tha-ap533:11.3><span>Tadā mamāsayaṁ ñatvā, </span></div><p><div class=verse-container id=tha-ap533:11.4><span>byākāsi sa raṇañjaho. </span></div><p><div class=verse-container id=tha-ap533:12.1><span>‘Passathetaṁ isivaraṁ, </span></div><p><div class=verse-container id=tha-ap533:12.2><span>niddhantakanakattacaṁ; </span></div><p><div class=verse-container id=tha-ap533:12.3><span>Uddhaggalomaṁ pīṇaṁsaṁ, </span></div><p><div class=verse-container id=tha-ap533:12.4><span>acalaṁ pañjaliṁ ṭhitaṁ. </span></div><p><div class=verse-container id=tha-ap533:13.1><span>Hāsaṁ supuṇṇanayanaṁ, </span></div><p><div class=verse-container id=tha-ap533:13.2><span>buddhavaṇṇagatāsayaṁ; </span></div><p><div class=verse-container id=tha-ap533:13.3><span>Dhammajaṁ uggahadayaṁ, </span></div><p><div class=verse-container id=tha-ap533:13.4><span>amatāsittasannibhaṁ’. </span></div><p><div class=verse-container id=tha-ap533:14.1><span>Kaccānassa guṇaṁ sutvā, </span></div><p><div class=verse-container id=tha-ap533:14.2><span>taṁ ṭhānaṁ patthayaṁ ṭhito; </span></div><p><div class=verse-container id=tha-ap533:14.3><span>Anāgatamhi addhāne, </span></div><p><div class=verse-container id=tha-ap533:14.4><span>gotamassa mahāmune. </span></div><p><div class=verse-container id=tha-ap533:15.1><span>Tassa dhammesu dāyādo, </span></div><p><div class=verse-container id=tha-ap533:15.2><span>oraso dhammanimmito; </span></div><p><div class=verse-container id=tha-ap533:15.3><span>Kaccāno nāma nāmena, </span></div><p><div class=verse-container id=tha-ap533:15.4><span>hessati satthu sāvako. </span></div><p><div class=verse-container id=tha-ap533:16.1><span>Bahussuto mahāñāṇī, </span></div><p><div class=verse-container id=tha-ap533:16.2><span>adhippāyavidū mune; </span></div><p><div class=verse-container id=tha-ap533:16.3><span>Pāpuṇissati taṁ ṭhānaṁ, </span></div><p><div class=verse-container id=tha-ap533:16.4><span>yathāyaṁ byākato mayā. </span></div><p><div class=verse-container id=tha-ap533:17.1><span>Satasahassito kappe, </span></div><p><div class=verse-container id=tha-ap533:17.2><span>yaṁ kammamakariṁ tadā; </span></div><p><div class=verse-container id=tha-ap533:17.3><span>Duggatiṁ nābhijānāmi, </span></div><p><div class=verse-container id=tha-ap533:17.4><span>buddhapūjāyidaṁ phalaṁ. </span></div><p><div class=verse-container id=tha-ap533:18.1><span>Duve bhave saṁsarāmi, </span></div><p><div class=verse-container id=tha-ap533:18.2><span>devatte atha mānuse; </span></div><p><div class=verse-container id=tha-ap533:18.3><span>Aññaṁ gatiṁ na gacchāmi, </span></div><p><div class=verse-container id=tha-ap533:18.4><span>buddhapūjāyidaṁ phalaṁ. </span></div><p><div class=verse-container id=tha-ap533:19.1><span>Duve kule pajāyāmi, </span></div><p><div class=verse-container id=tha-ap533:19.2><span>khattiye atha brāhmaṇe; </span></div><p><div class=verse-container id=tha-ap533:19.3><span>Nīce kule na jāyāmi, </span></div><p><div class=verse-container id=tha-ap533:19.4><span>buddhapūjāyidaṁ phalaṁ. </span></div><p><div class=verse-container id=tha-ap533:20.1><span>Pacchime ca bhave dāni, </span></div><p><div class=verse-container id=tha-ap533:20.2><span>jāto ujjeniyaṁ pure; </span></div><p><div class=verse-container id=tha-ap533:20.3><span>Pajjotassa ca caṇḍassa, </span></div><p><div class=verse-container id=tha-ap533:20.4><span>purohitadijādhino. </span></div><p><div class=verse-container id=tha-ap533:21.1><span>Putto tiriṭivacchassa, </span></div><p><div class=verse-container id=tha-ap533:21.2><span>nipuṇo vedapāragū; </span></div><p><div class=verse-container id=tha-ap533:21.3><span>Mātā ca candimā nāma, </span></div><p><div class=verse-container id=tha-ap533:21.4><span>kaccānohaṁ varattaco. </span></div><p><div class=verse-container id=tha-ap533:22.1><span>Vīmaṁsanatthaṁ buddhassa, </span></div><p><div class=verse-container id=tha-ap533:22.2><span>bhūmipālena pesito; </span></div><p><div class=verse-container id=tha-ap533:22.3><span>Disvā mokkhapuradvāraṁ, </span></div><p><div class=verse-container id=tha-ap533:22.4><span>nāyakaṁ guṇasañcayaṁ. </span></div><p><div class=verse-container id=tha-ap533:23.1><span>Sutvā ca vimalaṁ vākyaṁ, </span></div><p><div class=verse-container id=tha-ap533:23.2><span>gatipaṅkavisosanaṁ; </span></div><p><div class=verse-container id=tha-ap533:23.3><span>Pāpuṇiṁ amataṁ santaṁ, </span></div><p><div class=verse-container id=tha-ap533:23.4><span>sesehi saha sattahi. </span></div><p><div class=verse-container id=tha-ap533:24.1><span>Adhippāyavidū jāto, </span></div><p><div class=verse-container id=tha-ap533:24.2><span>sugatassa mahāmate; </span></div><p><div class=verse-container id=tha-ap533:24.3><span>Ṭhapito etadagge ca, </span></div><p><div class=verse-container id=tha-ap533:24.4><span>susamiddhamanoratho. </span></div><p><div class=verse-container id=tha-ap533:25.1><span>Kilesā jhāpitā mayhaṁ, </span></div><p><div class=verse-container id=tha-ap533:25.2><span>bhavā sabbe samūhatā; </span></div><p><div class=verse-container id=tha-ap533:25.3><span>Nāgova bandhanaṁ chetvā, </span></div><p><div class=verse-container id=tha-ap533:25.4><span>viharāmi anāsavo. </span></div><p><div class=verse-container id=tha-ap533:26.1><span>Svāgataṁ vata me āsi, </span></div><p><div class=verse-container id=tha-ap533:26.2><span>mama buddhassa santike; </span></div><p><div class=verse-container id=tha-ap533:26.3><span>Tisso vijjā anuppattā, </span></div><p><div class=verse-container id=tha-ap533:26.4><span>kataṁ buddhassa sāsanaṁ. </span></div><p><div class=verse-container id=tha-ap533:27.1><span>Paṭisambhidā catasso, </span></div><p><div class=verse-container id=tha-ap533:27.2><span>vimokkhāpi ca aṭṭhime; </span></div><p><div class=verse-container id=tha-ap533:27.3><span>Chaḷabhiññā sacchikatā, </span></div><p><div class=verse-container id=tha-ap533:27.4><span>kataṁ buddhassa sāsanaṁ”. </span></div><p><div class=verse-container id=tha-ap533:28.1><span>Itthaṁ sudaṁ āyasmā mahākaccāyano thero imā gāthāyo abhāsitthāti. </span></div><p><div class=verse-container id=tha-ap533:29.1><span>Mahākaccāyanattherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0532.html>Previous</a><a href=/canon/en/pli/ms/sutta/kn/tha-ap/tha-ap0534.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>