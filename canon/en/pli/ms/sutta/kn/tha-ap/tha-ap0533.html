<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0532.html>Previous</a><a href=/canon/en/pli/ms/sutta/kn/tha-ap/tha-ap0534.html>Next</a></div><p id=tha-ap533:0.1><span class=root>Therāpadāna </span><br><p id=tha-ap533:0.2><span class=root>Kaccāyanavagga </span><br><p id=tha-ap533:0.3><span class="root big-bold">1 Mahākaccāyanattheraapadāna </span><br><p id=tha-ap533:1.1><span class=root>“Padumuttaro nāma jino, </span><br><p id=tha-ap533:1.2><span class=root>anejo ajitaṁ jayo; </span><br><p id=tha-ap533:1.3><span class=root>Satasahasse kappānaṁ, </span><br><p id=tha-ap533:1.4><span class=root>ito uppajji nāyako. </span><br><p id=tha-ap533:2.1><span class=root>Vīro kamalapattakkho, </span><br><p id=tha-ap533:2.2><span class=root>sasaṅkavimalānano; </span><br><p id=tha-ap533:2.3><span class=root>Kanakācalasaṅkāso, </span><br><p id=tha-ap533:2.4><span class=root>ravidittisamappabho. </span><br><p id=tha-ap533:3.1><span class=root>Sattanettamanohārī, </span><br><p id=tha-ap533:3.2><span class=root>varalakkhaṇabhūsito; </span><br><p id=tha-ap533:3.3><span class=root>Sabbavākyapathātīto, </span><br><p id=tha-ap533:3.4><span class=root>manujāmarasakkato. </span><br><p id=tha-ap533:4.1><span class=root>Sambuddho bodhayaṁ satte, </span><br><p id=tha-ap533:4.2><span class=root>vāgīso madhurassaro; </span><br><p id=tha-ap533:4.3><span class=root>Karuṇānibandhasantāno, </span><br><p id=tha-ap533:4.4><span class=root>parisāsu visārado. </span><br><p id=tha-ap533:5.1><span class=root>Deseti madhuraṁ dhammaṁ, </span><br><p id=tha-ap533:5.2><span class=root>catusaccūpasaṁhitaṁ; </span><br><p id=tha-ap533:5.3><span class=root>Nimugge mohapaṅkamhi, </span><br><p id=tha-ap533:5.4><span class=root>samuddharati pāṇine. </span><br><p id=tha-ap533:6.1><span class=root>Tadā ekacaro hutvā, </span><br><p id=tha-ap533:6.2><span class=root>tāpaso himavālayo; </span><br><p id=tha-ap533:6.3><span class=root>Nabhasā mānusaṁ lokaṁ, </span><br><p id=tha-ap533:6.4><span class=root>gacchanto jinamaddasaṁ. </span><br><p id=tha-ap533:7.1><span class=root>Upecca santikaṁ tassa, </span><br><p id=tha-ap533:7.2><span class=root>assosiṁ dhammadesanaṁ; </span><br><p id=tha-ap533:7.3><span class=root>Vaṇṇayantassa vīrassa, </span><br><p id=tha-ap533:7.4><span class=root>sāvakassa mahāguṇaṁ. </span><br><p id=tha-ap533:8.1><span class=root>‘Saṅkhittena mayā vuttaṁ, </span><br><p id=tha-ap533:8.2><span class=root>vitthārena pakāsayaṁ; </span><br><p id=tha-ap533:8.3><span class=root>Parisaṁ mañca toseti, </span><br><p id=tha-ap533:8.4><span class=root>yathā kaccāyano ayaṁ. </span><br><p id=tha-ap533:9.1><span class=root>Nāhaṁ evamidhekaccaṁ, </span><br><p id=tha-ap533:9.2><span class=root>aññaṁ passāmi sāvakaṁ; </span><br><p id=tha-ap533:9.3><span class=root>Tasmātadagge esaggo, </span><br><p id=tha-ap533:9.4><span class=root>evaṁ dhāretha bhikkhavo’. </span><br><p id=tha-ap533:10.1><span class=root>Tadāhaṁ vimhito hutvā, </span><br><p id=tha-ap533:10.2><span class=root>sutvā vākyaṁ manoramaṁ; </span><br><p id=tha-ap533:10.3><span class=root>Himavantaṁ gamitvāna, </span><br><p id=tha-ap533:10.4><span class=root>āhitvā pupphasañcayaṁ. </span><br><p id=tha-ap533:11.1><span class=root>Pūjetvā lokasaraṇaṁ, </span><br><p id=tha-ap533:11.2><span class=root>taṁ ṭhānamabhipatthayiṁ; </span><br><p id=tha-ap533:11.3><span class=root>Tadā mamāsayaṁ ñatvā, </span><br><p id=tha-ap533:11.4><span class=root>byākāsi sa raṇañjaho. </span><br><p id=tha-ap533:12.1><span class=root>‘Passathetaṁ isivaraṁ, </span><br><p id=tha-ap533:12.2><span class=root>niddhantakanakattacaṁ; </span><br><p id=tha-ap533:12.3><span class=root>Uddhaggalomaṁ pīṇaṁsaṁ, </span><br><p id=tha-ap533:12.4><span class=root>acalaṁ pañjaliṁ ṭhitaṁ. </span><br><p id=tha-ap533:13.1><span class=root>Hāsaṁ supuṇṇanayanaṁ, </span><br><p id=tha-ap533:13.2><span class=root>buddhavaṇṇagatāsayaṁ; </span><br><p id=tha-ap533:13.3><span class=root>Dhammajaṁ uggahadayaṁ, </span><br><p id=tha-ap533:13.4><span class=root>amatāsittasannibhaṁ’. </span><br><p id=tha-ap533:14.1><span class=root>Kaccānassa guṇaṁ sutvā, </span><br><p id=tha-ap533:14.2><span class=root>taṁ ṭhānaṁ patthayaṁ ṭhito; </span><br><p id=tha-ap533:14.3><span class=root>Anāgatamhi addhāne, </span><br><p id=tha-ap533:14.4><span class=root>gotamassa mahāmune. </span><br><p id=tha-ap533:15.1><span class=root>Tassa dhammesu dāyādo, </span><br><p id=tha-ap533:15.2><span class=root>oraso dhammanimmito; </span><br><p id=tha-ap533:15.3><span class=root>Kaccāno nāma nāmena, </span><br><p id=tha-ap533:15.4><span class=root>hessati satthu sāvako. </span><br><p id=tha-ap533:16.1><span class=root>Bahussuto mahāñāṇī, </span><br><p id=tha-ap533:16.2><span class=root>adhippāyavidū mune; </span><br><p id=tha-ap533:16.3><span class=root>Pāpuṇissati taṁ ṭhānaṁ, </span><br><p id=tha-ap533:16.4><span class=root>yathāyaṁ byākato mayā. </span><br><p id=tha-ap533:17.1><span class=root>Satasahassito kappe, </span><br><p id=tha-ap533:17.2><span class=root>yaṁ kammamakariṁ tadā; </span><br><p id=tha-ap533:17.3><span class=root>Duggatiṁ nābhijānāmi, </span><br><p id=tha-ap533:17.4><span class=root>buddhapūjāyidaṁ phalaṁ. </span><br><p id=tha-ap533:18.1><span class=root>Duve bhave saṁsarāmi, </span><br><p id=tha-ap533:18.2><span class=root>devatte atha mānuse; </span><br><p id=tha-ap533:18.3><span class=root>Aññaṁ gatiṁ na gacchāmi, </span><br><p id=tha-ap533:18.4><span class=root>buddhapūjāyidaṁ phalaṁ. </span><br><p id=tha-ap533:19.1><span class=root>Duve kule pajāyāmi, </span><br><p id=tha-ap533:19.2><span class=root>khattiye atha brāhmaṇe; </span><br><p id=tha-ap533:19.3><span class=root>Nīce kule na jāyāmi, </span><br><p id=tha-ap533:19.4><span class=root>buddhapūjāyidaṁ phalaṁ. </span><br><p id=tha-ap533:20.1><span class=root>Pacchime ca bhave dāni, </span><br><p id=tha-ap533:20.2><span class=root>jāto ujjeniyaṁ pure; </span><br><p id=tha-ap533:20.3><span class=root>Pajjotassa ca caṇḍassa, </span><br><p id=tha-ap533:20.4><span class=root>purohitadijādhino. </span><br><p id=tha-ap533:21.1><span class=root>Putto tiriṭivacchassa, </span><br><p id=tha-ap533:21.2><span class=root>nipuṇo vedapāragū; </span><br><p id=tha-ap533:21.3><span class=root>Mātā ca candimā nāma, </span><br><p id=tha-ap533:21.4><span class=root>kaccānohaṁ varattaco. </span><br><p id=tha-ap533:22.1><span class=root>Vīmaṁsanatthaṁ buddhassa, </span><br><p id=tha-ap533:22.2><span class=root>bhūmipālena pesito; </span><br><p id=tha-ap533:22.3><span class=root>Disvā mokkhapuradvāraṁ, </span><br><p id=tha-ap533:22.4><span class=root>nāyakaṁ guṇasañcayaṁ. </span><br><p id=tha-ap533:23.1><span class=root>Sutvā ca vimalaṁ vākyaṁ, </span><br><p id=tha-ap533:23.2><span class=root>gatipaṅkavisosanaṁ; </span><br><p id=tha-ap533:23.3><span class=root>Pāpuṇiṁ amataṁ santaṁ, </span><br><p id=tha-ap533:23.4><span class=root>sesehi saha sattahi. </span><br><p id=tha-ap533:24.1><span class=root>Adhippāyavidū jāto, </span><br><p id=tha-ap533:24.2><span class=root>sugatassa mahāmate; </span><br><p id=tha-ap533:24.3><span class=root>Ṭhapito etadagge ca, </span><br><p id=tha-ap533:24.4><span class=root>susamiddhamanoratho. </span><br><p id=tha-ap533:25.1><span class=root>Kilesā jhāpitā mayhaṁ, </span><br><p id=tha-ap533:25.2><span class=root>bhavā sabbe samūhatā; </span><br><p id=tha-ap533:25.3><span class=root>Nāgova bandhanaṁ chetvā, </span><br><p id=tha-ap533:25.4><span class=root>viharāmi anāsavo. </span><br><p id=tha-ap533:26.1><span class=root>Svāgataṁ vata me āsi, </span><br><p id=tha-ap533:26.2><span class=root>mama buddhassa santike; </span><br><p id=tha-ap533:26.3><span class=root>Tisso vijjā anuppattā, </span><br><p id=tha-ap533:26.4><span class=root>kataṁ buddhassa sāsanaṁ. </span><br><p id=tha-ap533:27.1><span class=root>Paṭisambhidā catasso, </span><br><p id=tha-ap533:27.2><span class=root>vimokkhāpi ca aṭṭhime; </span><br><p id=tha-ap533:27.3><span class=root>Chaḷabhiññā sacchikatā, </span><br><p id=tha-ap533:27.4><span class=root>kataṁ buddhassa sāsanaṁ”. </span><br><p id=tha-ap533:28.1><span class=root>Itthaṁ sudaṁ āyasmā mahākaccāyano thero imā gāthāyo abhāsitthāti. </span><br><p id=tha-ap533:29.1><span class=root>Mahākaccāyanattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>