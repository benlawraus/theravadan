<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0546.html>Previous</a><a href=/canon/en/pli/ms/sutta/kn/tha-ap/tha-ap0548.html>Next</a></div><p id=tha-ap547:0.1><span class=root>Therāpadāna </span><br><p id=tha-ap547:0.2><span class=root>Bhaddiyavagga </span><br><p id=tha-ap547:0.3><span class="root big-bold">Nandakattheraapadāna </span><br><p id=tha-ap547:1.1><span class=root>“Padumuttaro nāma jino, </span><br><p id=tha-ap547:1.2><span class=root>sabbadhammesu cakkhumā; </span><br><p id=tha-ap547:1.3><span class=root>Ito satasahassamhi, </span><br><p id=tha-ap547:1.4><span class=root>kappe uppajji nāyako. </span><br><p id=tha-ap547:2.1><span class=root>Hitāya sabbasattānaṁ, </span><br><p id=tha-ap547:2.2><span class=root>sukhāya vadataṁ varo; </span><br><p id=tha-ap547:2.3><span class=root>Atthāya purisājañño, </span><br><p id=tha-ap547:2.4><span class=root>paṭipanno sadevake. </span><br><p id=tha-ap547:3.1><span class=root>Yasaggapatto sirimā, </span><br><p id=tha-ap547:3.2><span class=root>kittivaṇṇabhato jino; </span><br><p id=tha-ap547:3.3><span class=root>Pūjito sabbalokassa, </span><br><p id=tha-ap547:3.4><span class=root>disā sabbāsu vissuto. </span><br><p id=tha-ap547:4.1><span class=root>Uttiṇṇavicikiccho so, </span><br><p id=tha-ap547:4.2><span class=root>vītivattakathaṅkatho; </span><br><p id=tha-ap547:4.3><span class=root>Paripuṇṇamanasaṅkappo, </span><br><p id=tha-ap547:4.4><span class=root>patto sambodhimuttamaṁ. </span><br><p id=tha-ap547:5.1><span class=root>Anuppannassa maggassa, </span><br><p id=tha-ap547:5.2><span class=root>uppādetā naruttamo; </span><br><p id=tha-ap547:5.3><span class=root>Anakkhātañca akkhāsi, </span><br><p id=tha-ap547:5.4><span class=root>asañjātañca sañjanī. </span><br><p id=tha-ap547:6.1><span class=root>Maggaññū maggavidū ca, </span><br><p id=tha-ap547:6.2><span class=root>maggakkhāyī narāsabho; </span><br><p id=tha-ap547:6.3><span class=root>Maggassa kusalo satthā, </span><br><p id=tha-ap547:6.4><span class=root>sārathīnaṁ varuttamo. </span><br><p id=tha-ap547:7.1><span class=root>Tadā mahākāruṇiko, </span><br><p id=tha-ap547:7.2><span class=root>dhammaṁ desesi nāyako; </span><br><p id=tha-ap547:7.3><span class=root>Nimugge kāmapaṅkamhi, </span><br><p id=tha-ap547:7.4><span class=root>samuddharati pāṇine. </span><br><p id=tha-ap547:8.1><span class=root>Bhikkhunīnaṁ ovadane, </span><br><p id=tha-ap547:8.2><span class=root>sāvakaṁ seṭṭhasammataṁ; </span><br><p id=tha-ap547:8.3><span class=root>Vaṇṇayaṁ etadaggamhi, </span><br><p id=tha-ap547:8.4><span class=root>paññapesi mahāmuni. </span><br><p id=tha-ap547:9.1><span class=root>Taṁ sutvāhaṁ pamudito, </span><br><p id=tha-ap547:9.2><span class=root>nimantetvā tathāgataṁ; </span><br><p id=tha-ap547:9.3><span class=root>Bhojayitvā sasaṅghaṁ taṁ, </span><br><p id=tha-ap547:9.4><span class=root>patthayiṁ ṭhānamuttamaṁ. </span><br><p id=tha-ap547:10.1><span class=root>Tadā pamudito nātho, </span><br><p id=tha-ap547:10.2><span class=root>maṁ avoca mahāisi; </span><br><p id=tha-ap547:10.3><span class=root>‘Sukhī bhavassu dīghāvu, </span><br><p id=tha-ap547:10.4><span class=root>lacchase taṁ manorathaṁ. </span><br><p id=tha-ap547:11.1><span class=root>Satasahassito kappe, </span><br><p id=tha-ap547:11.2><span class=root>okkākakulasambhavo; </span><br><p id=tha-ap547:11.3><span class=root>Gotamo nāma gottena, </span><br><p id=tha-ap547:11.4><span class=root>satthā loke bhavissati. </span><br><p id=tha-ap547:12.1><span class=root>Tassa dhammesu dāyādo, </span><br><p id=tha-ap547:12.2><span class=root>oraso dhammanimmito; </span><br><p id=tha-ap547:12.3><span class=root>Nandako nāma nāmena, </span><br><p id=tha-ap547:12.4><span class=root>hessati satthu sāvako’. </span><br><p id=tha-ap547:13.1><span class=root>Tena kammena sukatena, </span><br><p id=tha-ap547:13.2><span class=root>cetanāpaṇidhīhi ca; </span><br><p id=tha-ap547:13.3><span class=root>Jahitvā mānusaṁ dehaṁ, </span><br><p id=tha-ap547:13.4><span class=root>tāvatiṁsūpago ahaṁ. </span><br><p id=tha-ap547:14.1><span class=root>Pacchime ca bhave dāni, </span><br><p id=tha-ap547:14.2><span class=root>jāto seṭṭhikule ahaṁ; </span><br><p id=tha-ap547:14.3><span class=root>Sāvatthiyaṁ pure vare, </span><br><p id=tha-ap547:14.4><span class=root>iddhe phīte mahaddhane. </span><br><p id=tha-ap547:15.1><span class=root>Purappavese sugataṁ, </span><br><p id=tha-ap547:15.2><span class=root>disvā vimhitamānaso; </span><br><p id=tha-ap547:15.3><span class=root>Jetārāmapaṭiggāhe, </span><br><p id=tha-ap547:15.4><span class=root>pabbajiṁ anagāriyaṁ. </span><br><p id=tha-ap547:16.1><span class=root>Nacireneva kālena, </span><br><p id=tha-ap547:16.2><span class=root>arahattamapāpuṇiṁ; </span><br><p id=tha-ap547:16.3><span class=root>Tatohaṁ tiṇṇasaṁsāro, </span><br><p id=tha-ap547:16.4><span class=root>sāsito sabbadassinā. </span><br><p id=tha-ap547:17.1><span class=root>Bhikkhunīnaṁ dhammakathaṁ, </span><br><p id=tha-ap547:17.2><span class=root>paṭipucchākariṁ ahaṁ; </span><br><p id=tha-ap547:17.3><span class=root>Sāsitā tā mayā sabbā, </span><br><p id=tha-ap547:17.4><span class=root>abhaviṁsu anāsavā. </span><br><p id=tha-ap547:18.1><span class=root>Satāni pañcanūnāni, </span><br><p id=tha-ap547:18.2><span class=root>tadā tuṭṭho mahāhito; </span><br><p id=tha-ap547:18.3><span class=root>Bhikkhunīnaṁ ovadataṁ, </span><br><p id=tha-ap547:18.4><span class=root>aggaṭṭhāne ṭhapesi maṁ. </span><br><p id=tha-ap547:19.1><span class=root>Satasahasse kataṁ kammaṁ, </span><br><p id=tha-ap547:19.2><span class=root>phalaṁ dassesi me idha; </span><br><p id=tha-ap547:19.3><span class=root>Sumutto saravegova, </span><br><p id=tha-ap547:19.4><span class=root>kilese jhāpayiṁ mama. </span><br><p id=tha-ap547:20.1><span class=root>Kilesā jhāpitā mayhaṁ, </span><br><p id=tha-ap547:20.2><span class=root>…pe… </span><br><p id=tha-ap547:20.3><span class=root>viharāmi anāsavo. </span><br><p id=tha-ap547:21.1><span class=root>Svāgataṁ vata me āsi, </span><br><p id=tha-ap547:21.2><span class=root>…pe… </span><br><p id=tha-ap547:21.3><span class=root>kataṁ buddhassa sāsanaṁ. </span><br><p id=tha-ap547:22.1><span class=root>Paṭisambhidā catasso, </span><br><p id=tha-ap547:22.2><span class=root>…pe… </span><br><p id=tha-ap547:22.3><span class=root>kataṁ buddhassa sāsanaṁ”. </span><br><p id=tha-ap547:23.1><span class=root>Itthaṁ sudaṁ āyasmā nandako thero imā gāthāyo abhāsitthāti. </span><br><p id=tha-ap547:24.1><span class=root>Nandakattherassāpadānaṁ pañcamaṁ. </span><br></main><footer class="container footer"><small><a href=/about>Contact info</a></small></footer>