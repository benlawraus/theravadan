<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0017.html>Previous</a><a href=/canon/en/pli/ms/sutta/kn/tha-ap/tha-ap0019.html>Next</a></div><p id=tha-ap18:0.1><span class=root>Therāpadāna </span><br><p id=tha-ap18:0.2><span class=root>Sīhāsaniyavagga </span><br><p id=tha-ap18:0.3><span class="root big-bold">Rāhulattheraapadāna </span><br><p id=tha-ap18:1.1><span class=root>“Padumuttarassa bhagavato, </span><br><p id=tha-ap18:1.2><span class=root>Lokajeṭṭhassa tādino; </span><br><p id=tha-ap18:1.3><span class=root>Sattabhūmamhi pāsāde, </span><br><p id=tha-ap18:1.4><span class=root>Ādāsaṁ santhariṁ ahaṁ. </span><br><p id=tha-ap18:2.1><span class=root>Khīṇāsavasahassehi, </span><br><p id=tha-ap18:2.2><span class=root>parikiṇṇo mahāmuni; </span><br><p id=tha-ap18:2.3><span class=root>Upāgami gandhakuṭiṁ, </span><br><p id=tha-ap18:2.4><span class=root>dvipadindo narāsabho. </span><br><p id=tha-ap18:3.1><span class=root>Virocento gandhakuṭiṁ, </span><br><p id=tha-ap18:3.2><span class=root>devadevo narāsabho; </span><br><p id=tha-ap18:3.3><span class=root>Bhikkhusaṅghe ṭhito satthā, </span><br><p id=tha-ap18:3.4><span class=root>imā gāthā abhāsatha. </span><br><p id=tha-ap18:4.1><span class=root>‘Yenāyaṁ jotitā seyyā, </span><br><p id=tha-ap18:4.2><span class=root>ādāsova susanthato; </span><br><p id=tha-ap18:4.3><span class=root>Tamahaṁ kittayissāmi, </span><br><p id=tha-ap18:4.4><span class=root>suṇātha mama bhāsato. </span><br><p id=tha-ap18:5.1><span class=root>Soṇṇamayā rūpimayā, </span><br><p id=tha-ap18:5.2><span class=root>atho veḷuriyāmayā; </span><br><p id=tha-ap18:5.3><span class=root>Nibbattissanti pāsādā, </span><br><p id=tha-ap18:5.4><span class=root>ye keci manaso piyā. </span><br><p id=tha-ap18:6.1><span class=root>Catusaṭṭhikkhattuṁ devindo, </span><br><p id=tha-ap18:6.2><span class=root>devarajjaṁ karissati; </span><br><p id=tha-ap18:6.3><span class=root>Sahassakkhattuṁ cakkavattī, </span><br><p id=tha-ap18:6.4><span class=root>bhavissati anantarā. </span><br><p id=tha-ap18:7.1><span class=root>Ekavīsatikappamhi, </span><br><p id=tha-ap18:7.2><span class=root>vimalo nāma khattiyo; </span><br><p id=tha-ap18:7.3><span class=root>Cāturanto vijitāvī, </span><br><p id=tha-ap18:7.4><span class=root>cakkavattī bhavissati. </span><br><p id=tha-ap18:8.1><span class=root>Nagaraṁ reṇuvatī nāma, </span><br><p id=tha-ap18:8.2><span class=root>iṭṭhakāhi sumāpitaṁ; </span><br><p id=tha-ap18:8.3><span class=root>Āyāmato tīṇi sataṁ, </span><br><p id=tha-ap18:8.4><span class=root>caturassasamāyutaṁ. </span><br><p id=tha-ap18:9.1><span class=root>Sudassano nāma pāsādo, </span><br><p id=tha-ap18:9.2><span class=root>vissakammena māpito; </span><br><p id=tha-ap18:9.3><span class=root>Kūṭāgāravarūpeto, </span><br><p id=tha-ap18:9.4><span class=root>sattaratanabhūsito. </span><br><p id=tha-ap18:10.1><span class=root>Dasasaddāvivittaṁ taṁ, </span><br><p id=tha-ap18:10.2><span class=root>vijjādharasamākulaṁ; </span><br><p id=tha-ap18:10.3><span class=root>Sudassanaṁva nagaraṁ, </span><br><p id=tha-ap18:10.4><span class=root>devatānaṁ bhavissati. </span><br><p id=tha-ap18:11.1><span class=root>Pabhā niggacchate tassa, </span><br><p id=tha-ap18:11.2><span class=root>uggacchanteva sūriye; </span><br><p id=tha-ap18:11.3><span class=root>Virocessati taṁ niccaṁ, </span><br><p id=tha-ap18:11.4><span class=root>samantā aṭṭhayojanaṁ. </span><br><p id=tha-ap18:12.1><span class=root>Kappasatasahassamhi, </span><br><p id=tha-ap18:12.2><span class=root>okkākakulasambhavo; </span><br><p id=tha-ap18:12.3><span class=root>Gotamo nāma gottena, </span><br><p id=tha-ap18:12.4><span class=root>satthā loke bhavissati. </span><br><p id=tha-ap18:13.1><span class=root>Tusitā so cavitvāna, </span><br><p id=tha-ap18:13.2><span class=root>sukkamūlena codito; </span><br><p id=tha-ap18:13.3><span class=root>Gotamassa bhagavato, </span><br><p id=tha-ap18:13.4><span class=root>atrajo so bhavissati. </span><br><p id=tha-ap18:14.1><span class=root>Sacevaseyya agāraṁ, </span><br><p id=tha-ap18:14.2><span class=root>cakkavattī bhaveyya so; </span><br><p id=tha-ap18:14.3><span class=root>Aṭṭhānametaṁ yaṁ tādī, </span><br><p id=tha-ap18:14.4><span class=root>agāre ratimajjhagā. </span><br><p id=tha-ap18:15.1><span class=root>Nikkhamitvā agāramhā, </span><br><p id=tha-ap18:15.2><span class=root>pabbajissati subbato; </span><br><p id=tha-ap18:15.3><span class=root>Rāhulo nāma nāmena, </span><br><p id=tha-ap18:15.4><span class=root>arahā so bhavissati’. </span><br><p id=tha-ap18:16.1><span class=root>Kikīva aṇḍaṁ rakkheyya, </span><br><p id=tha-ap18:16.2><span class=root>cāmarī viya vāladhiṁ; </span><br><p id=tha-ap18:16.3><span class=root>Nipako sīlasampanno, </span><br><p id=tha-ap18:16.4><span class=root>evaṁ rakkhiṁ mahāmuni. </span><br><p id=tha-ap18:17.1><span class=root>Tassāhaṁ dhammamaññāya, </span><br><p id=tha-ap18:17.2><span class=root>vihāsiṁ sāsane rato; </span><br><p id=tha-ap18:17.3><span class=root>Sabbāsave pariññāya, </span><br><p id=tha-ap18:17.4><span class=root>viharāmi anāsavo. </span><br><p id=tha-ap18:18.1><span class=root>Paṭisambhidā catasso, </span><br><p id=tha-ap18:18.2><span class=root>vimokkhāpi ca aṭṭhime; </span><br><p id=tha-ap18:18.3><span class=root>Chaḷabhiññā sacchikatā, </span><br><p id=tha-ap18:18.4><span class=root>kataṁ buddhassa sāsanaṁ”. </span><br><p id=tha-ap18:19.1><span class=root>Itthaṁ sudaṁ āyasmā rāhulo thero imā gāthāyo abhāsitthāti. </span><br><p id=tha-ap18:20.1><span class=root>Rāhulattherassāpadānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>