<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0017.html>Previous</a><a href=/canon/en/pli/ms/sutta/kn/tha-ap/tha-ap0019.html>Next</a></div><p><div class=verse-container id=tha-ap18:0.1><span>Therāpadāna </span></div><p><div class=verse-container id=tha-ap18:0.2><span>Sīhāsaniyavagga </span></div><p><div class=verse-container id=tha-ap18:0.3><span class=big-bold>Rāhulattheraapadāna </span></div><p><div class=verse-container id=tha-ap18:1.1><span>“Padumuttarassa bhagavato, </span></div><p><div class=verse-container id=tha-ap18:1.2><span>Lokajeṭṭhassa tādino; </span></div><p><div class=verse-container id=tha-ap18:1.3><span>Sattabhūmamhi pāsāde, </span></div><p><div class=verse-container id=tha-ap18:1.4><span>Ādāsaṁ santhariṁ ahaṁ. </span></div><p><div class=verse-container id=tha-ap18:2.1><span>Khīṇāsavasahassehi, </span></div><p><div class=verse-container id=tha-ap18:2.2><span>parikiṇṇo mahāmuni; </span></div><p><div class=verse-container id=tha-ap18:2.3><span>Upāgami gandhakuṭiṁ, </span></div><p><div class=verse-container id=tha-ap18:2.4><span>dvipadindo narāsabho. </span></div><p><div class=verse-container id=tha-ap18:3.1><span>Virocento gandhakuṭiṁ, </span></div><p><div class=verse-container id=tha-ap18:3.2><span>devadevo narāsabho; </span></div><p><div class=verse-container id=tha-ap18:3.3><span>Bhikkhusaṅghe ṭhito satthā, </span></div><p><div class=verse-container id=tha-ap18:3.4><span>imā gāthā abhāsatha. </span></div><p><div class=verse-container id=tha-ap18:4.1><span>‘Yenāyaṁ jotitā seyyā, </span></div><p><div class=verse-container id=tha-ap18:4.2><span>ādāsova susanthato; </span></div><p><div class=verse-container id=tha-ap18:4.3><span>Tamahaṁ kittayissāmi, </span></div><p><div class=verse-container id=tha-ap18:4.4><span>suṇātha mama bhāsato. </span></div><p><div class=verse-container id=tha-ap18:5.1><span>Soṇṇamayā rūpimayā, </span></div><p><div class=verse-container id=tha-ap18:5.2><span>atho veḷuriyāmayā; </span></div><p><div class=verse-container id=tha-ap18:5.3><span>Nibbattissanti pāsādā, </span></div><p><div class=verse-container id=tha-ap18:5.4><span>ye keci manaso piyā. </span></div><p><div class=verse-container id=tha-ap18:6.1><span>Catusaṭṭhikkhattuṁ devindo, </span></div><p><div class=verse-container id=tha-ap18:6.2><span>devarajjaṁ karissati; </span></div><p><div class=verse-container id=tha-ap18:6.3><span>Sahassakkhattuṁ cakkavattī, </span></div><p><div class=verse-container id=tha-ap18:6.4><span>bhavissati anantarā. </span></div><p><div class=verse-container id=tha-ap18:7.1><span>Ekavīsatikappamhi, </span></div><p><div class=verse-container id=tha-ap18:7.2><span>vimalo nāma khattiyo; </span></div><p><div class=verse-container id=tha-ap18:7.3><span>Cāturanto vijitāvī, </span></div><p><div class=verse-container id=tha-ap18:7.4><span>cakkavattī bhavissati. </span></div><p><div class=verse-container id=tha-ap18:8.1><span>Nagaraṁ reṇuvatī nāma, </span></div><p><div class=verse-container id=tha-ap18:8.2><span>iṭṭhakāhi sumāpitaṁ; </span></div><p><div class=verse-container id=tha-ap18:8.3><span>Āyāmato tīṇi sataṁ, </span></div><p><div class=verse-container id=tha-ap18:8.4><span>caturassasamāyutaṁ. </span></div><p><div class=verse-container id=tha-ap18:9.1><span>Sudassano nāma pāsādo, </span></div><p><div class=verse-container id=tha-ap18:9.2><span>vissakammena māpito; </span></div><p><div class=verse-container id=tha-ap18:9.3><span>Kūṭāgāravarūpeto, </span></div><p><div class=verse-container id=tha-ap18:9.4><span>sattaratanabhūsito. </span></div><p><div class=verse-container id=tha-ap18:10.1><span>Dasasaddāvivittaṁ taṁ, </span></div><p><div class=verse-container id=tha-ap18:10.2><span>vijjādharasamākulaṁ; </span></div><p><div class=verse-container id=tha-ap18:10.3><span>Sudassanaṁva nagaraṁ, </span></div><p><div class=verse-container id=tha-ap18:10.4><span>devatānaṁ bhavissati. </span></div><p><div class=verse-container id=tha-ap18:11.1><span>Pabhā niggacchate tassa, </span></div><p><div class=verse-container id=tha-ap18:11.2><span>uggacchanteva sūriye; </span></div><p><div class=verse-container id=tha-ap18:11.3><span>Virocessati taṁ niccaṁ, </span></div><p><div class=verse-container id=tha-ap18:11.4><span>samantā aṭṭhayojanaṁ. </span></div><p><div class=verse-container id=tha-ap18:12.1><span>Kappasatasahassamhi, </span></div><p><div class=verse-container id=tha-ap18:12.2><span>okkākakulasambhavo; </span></div><p><div class=verse-container id=tha-ap18:12.3><span>Gotamo nāma gottena, </span></div><p><div class=verse-container id=tha-ap18:12.4><span>satthā loke bhavissati. </span></div><p><div class=verse-container id=tha-ap18:13.1><span>Tusitā so cavitvāna, </span></div><p><div class=verse-container id=tha-ap18:13.2><span>sukkamūlena codito; </span></div><p><div class=verse-container id=tha-ap18:13.3><span>Gotamassa bhagavato, </span></div><p><div class=verse-container id=tha-ap18:13.4><span>atrajo so bhavissati. </span></div><p><div class=verse-container id=tha-ap18:14.1><span>Sacevaseyya agāraṁ, </span></div><p><div class=verse-container id=tha-ap18:14.2><span>cakkavattī bhaveyya so; </span></div><p><div class=verse-container id=tha-ap18:14.3><span>Aṭṭhānametaṁ yaṁ tādī, </span></div><p><div class=verse-container id=tha-ap18:14.4><span>agāre ratimajjhagā. </span></div><p><div class=verse-container id=tha-ap18:15.1><span>Nikkhamitvā agāramhā, </span></div><p><div class=verse-container id=tha-ap18:15.2><span>pabbajissati subbato; </span></div><p><div class=verse-container id=tha-ap18:15.3><span>Rāhulo nāma nāmena, </span></div><p><div class=verse-container id=tha-ap18:15.4><span>arahā so bhavissati’. </span></div><p><div class=verse-container id=tha-ap18:16.1><span>Kikīva aṇḍaṁ rakkheyya, </span></div><p><div class=verse-container id=tha-ap18:16.2><span>cāmarī viya vāladhiṁ; </span></div><p><div class=verse-container id=tha-ap18:16.3><span>Nipako sīlasampanno, </span></div><p><div class=verse-container id=tha-ap18:16.4><span>evaṁ rakkhiṁ mahāmuni. </span></div><p><div class=verse-container id=tha-ap18:17.1><span>Tassāhaṁ dhammamaññāya, </span></div><p><div class=verse-container id=tha-ap18:17.2><span>vihāsiṁ sāsane rato; </span></div><p><div class=verse-container id=tha-ap18:17.3><span>Sabbāsave pariññāya, </span></div><p><div class=verse-container id=tha-ap18:17.4><span>viharāmi anāsavo. </span></div><p><div class=verse-container id=tha-ap18:18.1><span>Paṭisambhidā catasso, </span></div><p><div class=verse-container id=tha-ap18:18.2><span>vimokkhāpi ca aṭṭhime; </span></div><p><div class=verse-container id=tha-ap18:18.3><span>Chaḷabhiññā sacchikatā, </span></div><p><div class=verse-container id=tha-ap18:18.4><span>kataṁ buddhassa sāsanaṁ”. </span></div><p><div class=verse-container id=tha-ap18:19.1><span>Itthaṁ sudaṁ āyasmā rāhulo thero imā gāthāyo abhāsitthāti. </span></div><p><div class=verse-container id=tha-ap18:20.1><span>Rāhulattherassāpadānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0017.html>Previous</a><a href=/canon/en/pli/ms/sutta/kn/tha-ap/tha-ap0019.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>