<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0522.html>Previous</a><a href=/canon/en/pli/ms/sutta/kn/tha-ap/tha-ap0524.html>Next</a></div><p id=tha-ap523:0.1><span class=root>Therāpadāna </span><br><p id=tha-ap523:0.2><span class=root>Tiṇadāyakavagga </span><br><p id=tha-ap523:0.3><span class="root big-bold">Tiṇamuṭṭhidāyakattheraapadāna </span><br><p id=tha-ap523:1.1><span class=root>“Himavantassāvidūre, </span><br><p id=tha-ap523:1.2><span class=root>lambako nāma pabbato; </span><br><p id=tha-ap523:1.3><span class=root>Tattheva tisso sambuddho, </span><br><p id=tha-ap523:1.4><span class=root>abbhokāsamhi caṅkami. </span><br><p id=tha-ap523:2.1><span class=root>Migaluddo pure āsiṁ, </span><br><p id=tha-ap523:2.2><span class=root>araññe kānane ahaṁ; </span><br><p id=tha-ap523:2.3><span class=root>Disvāna taṁ devadevaṁ, </span><br><p id=tha-ap523:2.4><span class=root>tiṇamuṭṭhimadāsahaṁ. </span><br><p id=tha-ap523:3.1><span class=root>Nisīdanatthaṁ buddhassa, </span><br><p id=tha-ap523:3.2><span class=root>datvā cittaṁ pasādayiṁ; </span><br><p id=tha-ap523:3.3><span class=root>Sambuddhaṁ abhivādetvā, </span><br><p id=tha-ap523:3.4><span class=root>pakkāmiṁ uttarāmukho. </span><br><p id=tha-ap523:4.1><span class=root>Aciraṁ gatamattassa, </span><br><p id=tha-ap523:4.2><span class=root>migarājā apothayi; </span><br><p id=tha-ap523:4.3><span class=root>Sīhena pothito santo, </span><br><p id=tha-ap523:4.4><span class=root>tattha kālaṅkato ahaṁ. </span><br><p id=tha-ap523:5.1><span class=root>Āsanne me kataṁ kammaṁ, </span><br><p id=tha-ap523:5.2><span class=root>buddhaseṭṭhe anāsave; </span><br><p id=tha-ap523:5.3><span class=root>Sumutto saravegova, </span><br><p id=tha-ap523:5.4><span class=root>devalokamagañchahaṁ. </span><br><p id=tha-ap523:6.1><span class=root>Yūpo tattha subho āsi, </span><br><p id=tha-ap523:6.2><span class=root>puññakammābhinimmito; </span><br><p id=tha-ap523:6.3><span class=root>Sahassakaṇḍo satabheṇḍu, </span><br><p id=tha-ap523:6.4><span class=root>dhajālu haritāmayo. </span><br><p id=tha-ap523:7.1><span class=root>Pabhā niddhāvate tassa, </span><br><p id=tha-ap523:7.2><span class=root>sataraṁsīva uggato; </span><br><p id=tha-ap523:7.3><span class=root>Ākiṇṇo devakaññāhi, </span><br><p id=tha-ap523:7.4><span class=root>āmodiṁ kāmakāmihaṁ. </span><br><p id=tha-ap523:8.1><span class=root>Devalokā cavitvāna, </span><br><p id=tha-ap523:8.2><span class=root>sukkamūlena codito; </span><br><p id=tha-ap523:8.3><span class=root>Āgantvāna manussattaṁ, </span><br><p id=tha-ap523:8.4><span class=root>pattomhi āsavakkhayaṁ. </span><br><p id=tha-ap523:9.1><span class=root>Catunnavutito kappe, </span><br><p id=tha-ap523:9.2><span class=root>nisīdanamadāsahaṁ; </span><br><p id=tha-ap523:9.3><span class=root>Duggatiṁ nābhijānāmi, </span><br><p id=tha-ap523:9.4><span class=root>tiṇamuṭṭhe idaṁ phalaṁ. </span><br><p id=tha-ap523:10.1><span class=root>Kilesā jhāpitā mayhaṁ, </span><br><p id=tha-ap523:10.2><span class=root>bhavā sabbe samūhatā; </span><br><p id=tha-ap523:10.3><span class=root>Nāgova bandhanaṁ chetvā, </span><br><p id=tha-ap523:10.4><span class=root>viharāmi anāsavo. </span><br><p id=tha-ap523:11.1><span class=root>Svāgataṁ vata me āsi, </span><br><p id=tha-ap523:11.2><span class=root>mama buddhassa santike; </span><br><p id=tha-ap523:11.3><span class=root>Tisso vijjā anuppattā, </span><br><p id=tha-ap523:11.4><span class=root>kataṁ buddhassa sāsanaṁ. </span><br><p id=tha-ap523:12.1><span class=root>Paṭisambhidā catasso, </span><br><p id=tha-ap523:12.2><span class=root>vimokkhāpi ca aṭṭhime; </span><br><p id=tha-ap523:12.3><span class=root>Chaḷabhiññā sacchikatā, </span><br><p id=tha-ap523:12.4><span class=root>kataṁ buddhassa sāsanaṁ”. </span><br><p id=tha-ap523:13.1><span class=root>Itthaṁ sudaṁ āyasmā tiṇamuṭṭhidāyako thero imā gāthāyo abhāsitthāti. </span><br><p id=tha-ap523:14.1><span class=root>Tiṇamuṭṭhidāyakattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>