<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0081.html>Previous</a><a href=/canon/en/pli/ms/sutta/kn/tha-ap/tha-ap0083.html>Next</a></div><p id=tha-ap82:0.1><span class=root>Therāpadāna </span><br><p id=tha-ap82:0.2><span class=root>Nāgasamālavagga </span><br><p id=tha-ap82:0.3><span class="root big-bold">10 Tipadumiyattheraapadāna </span><br><p id=tha-ap82:1.1><span class=root>“Padumuttaro nāma jino, </span><br><p id=tha-ap82:1.2><span class=root>sabbadhammāna pāragū; </span><br><p id=tha-ap82:1.3><span class=root>Danto dantaparivuto, </span><br><p id=tha-ap82:1.4><span class=root>nagarā nikkhamī tadā. </span><br><p id=tha-ap82:2.1><span class=root>Nagare haṁsavatiyaṁ, </span><br><p id=tha-ap82:2.2><span class=root>ahosiṁ māliko tadā; </span><br><p id=tha-ap82:2.3><span class=root>Yaṁ tattha uttamaṁ tīṇi, </span><br><p id=tha-ap82:2.4><span class=root>padmapupphāni aggahiṁ. </span><br><p id=tha-ap82:3.1><span class=root>‘Addasaṁ virajaṁ buddhaṁ, </span><br><p id=tha-ap82:3.2><span class=root>paṭimaggantarāpaṇe; </span><br><p id=tha-ap82:3.3><span class=root>Saha disvāna sambuddhaṁ, </span><br><p id=tha-ap82:3.4><span class=root>evaṁ cintesahaṁ tadā. </span><br><p id=tha-ap82:4.1><span class=root>Kiṁ me imehi pupphehi, </span><br><p id=tha-ap82:4.2><span class=root>rañño upanitehi me; </span><br><p id=tha-ap82:4.3><span class=root>Gāmaṁ vā gāmakhettaṁ vā, </span><br><p id=tha-ap82:4.4><span class=root>sahassaṁ vā labheyyahaṁ. </span><br><p id=tha-ap82:5.1><span class=root>Adantadamanaṁ vīraṁ, </span><br><p id=tha-ap82:5.2><span class=root>sabbasattasukhāvahaṁ; </span><br><p id=tha-ap82:5.3><span class=root>Lokanāthaṁ pūjayitvā, </span><br><p id=tha-ap82:5.4><span class=root>lacchāmi amataṁ dhanaṁ’. </span><br><p id=tha-ap82:6.1><span class=root>Evāhaṁ cintayitvāna, </span><br><p id=tha-ap82:6.2><span class=root>sakaṁ cittaṁ pasādayiṁ; </span><br><p id=tha-ap82:6.3><span class=root>Tīṇi lohitake gayha, </span><br><p id=tha-ap82:6.4><span class=root>ākāse ukkhipiṁ tadā. </span><br><p id=tha-ap82:7.1><span class=root>Mayā ukkhittamattamhi, </span><br><p id=tha-ap82:7.2><span class=root>ākāse patthariṁsu te; </span><br><p id=tha-ap82:7.3><span class=root>Dhāriṁsu matthake tattha, </span><br><p id=tha-ap82:7.4><span class=root>uddhaṁvaṇṭā adhomukhā. </span><br><p id=tha-ap82:8.1><span class=root>Ye keci manujā disvā, </span><br><p id=tha-ap82:8.2><span class=root>ukkuṭṭhiṁ sampavattayuṁ; </span><br><p id=tha-ap82:8.3><span class=root>Devatā antalikkhamhi, </span><br><p id=tha-ap82:8.4><span class=root>sādhukāraṁ pavattayuṁ. </span><br><p id=tha-ap82:9.1><span class=root>Accheraṁ loke uppannaṁ, </span><br><p id=tha-ap82:9.2><span class=root>buddhaseṭṭhassa vāhasā; </span><br><p id=tha-ap82:9.3><span class=root>Sabbe dhammaṁ suṇissāma, </span><br><p id=tha-ap82:9.4><span class=root>pupphānaṁ vāhasā mayaṁ. </span><br><p id=tha-ap82:10.1><span class=root>Padumuttaro lokavidū, </span><br><p id=tha-ap82:10.2><span class=root>āhutīnaṁ paṭiggaho; </span><br><p id=tha-ap82:10.3><span class=root>Vīthiyañhi ṭhito santo, </span><br><p id=tha-ap82:10.4><span class=root>imā gāthā abhāsatha. </span><br><p id=tha-ap82:11.1><span class=root>‘Yo so buddhaṁ apūjesi, </span><br><p id=tha-ap82:11.2><span class=root>rattapadmehi māṇavo; </span><br><p id=tha-ap82:11.3><span class=root>Tamahaṁ kittayissāmi, </span><br><p id=tha-ap82:11.4><span class=root>suṇātha mama bhāsato. </span><br><p id=tha-ap82:12.1><span class=root>Tiṁsakappasahassāni, </span><br><p id=tha-ap82:12.2><span class=root>devaloke ramissati; </span><br><p id=tha-ap82:12.3><span class=root>Tiṁsakappāni devindo, </span><br><p id=tha-ap82:12.4><span class=root>devarajjaṁ karissati. </span><br><p id=tha-ap82:13.1><span class=root>Mahāvitthārikaṁ nāma, </span><br><p id=tha-ap82:13.2><span class=root>byamhaṁ hessati tāvade; </span><br><p id=tha-ap82:13.3><span class=root>Tiyojanasatubbiddhaṁ, </span><br><p id=tha-ap82:13.4><span class=root>diyaḍḍhasatavitthataṁ. </span><br><p id=tha-ap82:14.1><span class=root>Cattārisatasahassāni, </span><br><p id=tha-ap82:14.2><span class=root>niyyūhā ca sumāpitā; </span><br><p id=tha-ap82:14.3><span class=root>Kūṭāgāravarūpetā, </span><br><p id=tha-ap82:14.4><span class=root>mahāsayanamaṇḍitā. </span><br><p id=tha-ap82:15.1><span class=root>Koṭisatasahassiyo, </span><br><p id=tha-ap82:15.2><span class=root>parivāressanti accharā; </span><br><p id=tha-ap82:15.3><span class=root>Kusalā naccagītassa, </span><br><p id=tha-ap82:15.4><span class=root>vāditepi padakkhiṇā. </span><br><p id=tha-ap82:16.1><span class=root>Etādise byamhavare, </span><br><p id=tha-ap82:16.2><span class=root>nārīgaṇasamākule; </span><br><p id=tha-ap82:16.3><span class=root>Vassissati pupphavasso, </span><br><p id=tha-ap82:16.4><span class=root>dibbo lohitako sadā. </span><br><p id=tha-ap82:17.1><span class=root>Bhittikhīle nāgadante, </span><br><p id=tha-ap82:17.2><span class=root>dvārabāhāya toraṇe; </span><br><p id=tha-ap82:17.3><span class=root>Cakkamattā lohitakā, </span><br><p id=tha-ap82:17.4><span class=root>olambissanti tāvade. </span><br><p id=tha-ap82:18.1><span class=root>Pattena pattasañchanne, </span><br><p id=tha-ap82:18.2><span class=root>antobyamhavare imaṁ; </span><br><p id=tha-ap82:18.3><span class=root>Attharitvā pārupitvā, </span><br><p id=tha-ap82:18.4><span class=root>tuvaṭṭissanti tāvade. </span><br><p id=tha-ap82:19.1><span class=root>Bhavanaṁ parivāretvā, </span><br><p id=tha-ap82:19.2><span class=root>samantā satayojane; </span><br><p id=tha-ap82:19.3><span class=root>Tepi padmā lohitakā, </span><br><p id=tha-ap82:19.4><span class=root>dibbagandhaṁ pavāyare. </span><br><p id=tha-ap82:20.1><span class=root>Pañcasattatikkhattuñca, </span><br><p id=tha-ap82:20.2><span class=root>cakkavattī bhavissati; </span><br><p id=tha-ap82:20.3><span class=root>Padesarajjaṁ vipulaṁ, </span><br><p id=tha-ap82:20.4><span class=root>gaṇanāto asaṅkhiyaṁ. </span><br><p id=tha-ap82:21.1><span class=root>Sampattiyo duve bhutvā, </span><br><p id=tha-ap82:21.2><span class=root>anīti anupaddavo; </span><br><p id=tha-ap82:21.3><span class=root>Sampatte pariyosāne, </span><br><p id=tha-ap82:21.4><span class=root>nibbānaṁ pāpuṇissati’. </span><br><p id=tha-ap82:22.1><span class=root>Sudiṭṭho vata me buddho, </span><br><p id=tha-ap82:22.2><span class=root>vāṇijjaṁ supayojitaṁ; </span><br><p id=tha-ap82:22.3><span class=root>Padmāni tīṇi pūjetvā, </span><br><p id=tha-ap82:22.4><span class=root>anubhosiṁ tisampadā. </span><br><p id=tha-ap82:23.1><span class=root>Ajja me dhammappattassa, </span><br><p id=tha-ap82:23.2><span class=root>vippamuttassa sabbaso; </span><br><p id=tha-ap82:23.3><span class=root>Supupphitaṁ lohitakaṁ, </span><br><p id=tha-ap82:23.4><span class=root>dhārayissati matthake. </span><br><p id=tha-ap82:24.1><span class=root>Mama kammaṁ kathentassa, </span><br><p id=tha-ap82:24.2><span class=root>padumuttarasatthuno; </span><br><p id=tha-ap82:24.3><span class=root>Satapāṇasahassānaṁ, </span><br><p id=tha-ap82:24.4><span class=root>dhammābhisamayo ahu. </span><br><p id=tha-ap82:25.1><span class=root>Satasahassito kappe, </span><br><p id=tha-ap82:25.2><span class=root>yaṁ buddhamabhipūjayiṁ; </span><br><p id=tha-ap82:25.3><span class=root>Duggatiṁ nābhijānāmi, </span><br><p id=tha-ap82:25.4><span class=root>tipadumānidaṁ phalaṁ. </span><br><p id=tha-ap82:26.1><span class=root>Kilesā jhāpitā mayhaṁ, </span><br><p id=tha-ap82:26.2><span class=root>bhavā sabbe samūhatā; </span><br><p id=tha-ap82:26.3><span class=root>Sabbāsavā parikkhīṇā, </span><br><p id=tha-ap82:26.4><span class=root>natthi dāni punabbhavo. </span><br><p id=tha-ap82:27.1><span class=root>Paṭisambhidā catasso, </span><br><p id=tha-ap82:27.2><span class=root>…pe… </span><br><p id=tha-ap82:27.3><span class=root>kataṁ buddhassa sāsanaṁ”. </span><br><p id=tha-ap82:28.1><span class=root>Itthaṁ sudaṁ āyasmā tipadumiyo thero imā gāthāyo abhāsitthāti. </span><br><p id=tha-ap82:29.1><span class=root>Tipadumiyattherassāpadānaṁ dasamaṁ. </span><br><p id=tha-ap82:30.1><span class=root>Nāgasamālavaggo aṭṭhamo. </span><br><p id=tha-ap82:31.1><span class=root>Tassuddānaṁ </span><br><p id=tha-ap82:32.1><span class=root>Nāgasamālo padasaññī, </span><br><p id=tha-ap82:32.2><span class=root>saññakāluvadāyako; </span><br><p id=tha-ap82:32.3><span class=root>Ekasaññī tiṇasanthāro, </span><br><p id=tha-ap82:32.4><span class=root>sūcipāṭalipupphiyo; </span><br><p id=tha-ap82:32.5><span class=root>Ṭhitañjalī tipadumī, </span><br><p id=tha-ap82:32.6><span class=root>gāthāyo pañcasattati. </span><br></main><footer class="container footer"><small><a href=/about>Contact info</a></small></footer>