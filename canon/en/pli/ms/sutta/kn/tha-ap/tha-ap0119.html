<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0118.html>Previous</a><a href=/canon/en/pli/ms/sutta/kn/tha-ap/tha-ap0120.html>Next</a></div><p id=tha-ap119:0.1><span class=root>Therāpadāna </span><br><p id=tha-ap119:0.2><span class=root>Mahāparivāravagga </span><br><p id=tha-ap119:0.3><span class="root big-bold">Buddhasaññakattheraapadāna </span><br><p id=tha-ap119:1.1><span class=root>“Yadā vipassī lokaggo, </span><br><p id=tha-ap119:1.2><span class=root>āyusaṅkhāramossaji; </span><br><p id=tha-ap119:1.3><span class=root>Pathavī sampakampittha, </span><br><p id=tha-ap119:1.4><span class=root>medanī jalamekhalā. </span><br><p id=tha-ap119:2.1><span class=root>Otataṁ vitthataṁ mayhaṁ, </span><br><p id=tha-ap119:2.2><span class=root>suvicittavaṭaṁsakaṁ; </span><br><p id=tha-ap119:2.3><span class=root>Bhavanampi pakampittha, </span><br><p id=tha-ap119:2.4><span class=root>buddhassa āyusaṅkhaye. </span><br><p id=tha-ap119:3.1><span class=root>Tāso mayhaṁ samuppanno, </span><br><p id=tha-ap119:3.2><span class=root>bhavane sampakampite; </span><br><p id=tha-ap119:3.3><span class=root>Uppādo nu kimatthāya, </span><br><p id=tha-ap119:3.4><span class=root>āloko vipulo ahu. </span><br><p id=tha-ap119:4.1><span class=root>Vessavaṇo idhāgamma, </span><br><p id=tha-ap119:4.2><span class=root>nibbāpesi mahājanaṁ; </span><br><p id=tha-ap119:4.3><span class=root>Pāṇabhūte bhayaṁ natthi, </span><br><p id=tha-ap119:4.4><span class=root>ekaggā hotha saṁvutā. </span><br><p id=tha-ap119:5.1><span class=root>Aho buddhā aho dhammā, </span><br><p id=tha-ap119:5.2><span class=root>aho no satthu sampadā; </span><br><p id=tha-ap119:5.3><span class=root>Yasmiṁ uppajjamānamhi, </span><br><p id=tha-ap119:5.4><span class=root>pathavī sampakampati. </span><br><p id=tha-ap119:6.1><span class=root>Buddhānubhāvaṁ kittetvā, </span><br><p id=tha-ap119:6.2><span class=root>kappaṁ saggamhi modahaṁ; </span><br><p id=tha-ap119:6.3><span class=root>Avasesesu kappesu, </span><br><p id=tha-ap119:6.4><span class=root>kusalaṁ caritaṁ mayā. </span><br><p id=tha-ap119:7.1><span class=root>Ekanavutito kappe, </span><br><p id=tha-ap119:7.2><span class=root>yaṁ saññamalabhiṁ tadā; </span><br><p id=tha-ap119:7.3><span class=root>Duggatiṁ nābhijānāmi, </span><br><p id=tha-ap119:7.4><span class=root>buddhasaññāyidaṁ phalaṁ. </span><br><p id=tha-ap119:8.1><span class=root>Ito cuddasakappamhi, </span><br><p id=tha-ap119:8.2><span class=root>rājā āsiṁ patāpavā; </span><br><p id=tha-ap119:8.3><span class=root>Samito nāma nāmena, </span><br><p id=tha-ap119:8.4><span class=root>cakkavattī mahabbalo. </span><br><p id=tha-ap119:9.1><span class=root>Paṭisambhidā catasso, </span><br><p id=tha-ap119:9.2><span class=root>…pe… </span><br><p id=tha-ap119:9.3><span class=root>kataṁ buddhassa sāsanaṁ”. </span><br><p id=tha-ap119:10.1><span class=root>Itthaṁ sudaṁ āyasmā buddhasaññako thero imā gāthāyo abhāsitthāti. </span><br><p id=tha-ap119:11.1><span class=root>Buddhasaññakattherassāpadānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>