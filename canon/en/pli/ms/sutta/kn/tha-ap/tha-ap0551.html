<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0550.html>Previous</a><a href=/canon/en/pli/ms/sutta/kn/tha-ap/tha-ap0552.html>Next</a></div><p id=tha-ap551:0.1><span class=root>Therāpadāna </span><br><p id=tha-ap551:0.2><span class=root>Bhaddiyavagga </span><br><p id=tha-ap551:0.3><span class="root big-bold">Vanavacchattheraapadāna </span><br><p id=tha-ap551:1.1><span class=root>“Imamhi bhaddake kappe, </span><br><p id=tha-ap551:1.2><span class=root>brahmabandhu mahāyaso; </span><br><p id=tha-ap551:1.3><span class=root>Kassapo nāma gottena, </span><br><p id=tha-ap551:1.4><span class=root>uppajji vadataṁ varo. </span><br><p id=tha-ap551:2.1><span class=root>Tadāhaṁ pabbajitvāna, </span><br><p id=tha-ap551:2.2><span class=root>tassa buddhassa sāsane; </span><br><p id=tha-ap551:2.3><span class=root>Yāvajīvaṁ caritvāna, </span><br><p id=tha-ap551:2.4><span class=root>brahmacāraṁ tato cuto. </span><br><p id=tha-ap551:3.1><span class=root>Tena kammena sukatena, </span><br><p id=tha-ap551:3.2><span class=root>cetanāpaṇidhīhi ca; </span><br><p id=tha-ap551:3.3><span class=root>Jahitvā mānusaṁ dehaṁ, </span><br><p id=tha-ap551:3.4><span class=root>tāvatiṁsamagacchahaṁ. </span><br><p id=tha-ap551:4.1><span class=root>Tato cuto araññamhi, </span><br><p id=tha-ap551:4.2><span class=root>kapoto āsahaṁ tahiṁ; </span><br><p id=tha-ap551:4.3><span class=root>Vasate guṇasampanno, </span><br><p id=tha-ap551:4.4><span class=root>bhikkhu jhānarato sadā. </span><br><p id=tha-ap551:5.1><span class=root>Mettacitto kāruṇiko, </span><br><p id=tha-ap551:5.2><span class=root>sadā pamuditānano; </span><br><p id=tha-ap551:5.3><span class=root>Upekkhako mahāvīro, </span><br><p id=tha-ap551:5.4><span class=root>appamaññāsu kovido. </span><br><p id=tha-ap551:6.1><span class=root>Vinīvaraṇasaṅkappe, </span><br><p id=tha-ap551:6.2><span class=root>sabbasattahitāsaye; </span><br><p id=tha-ap551:6.3><span class=root>Visaṭṭho nacirenāsiṁ, </span><br><p id=tha-ap551:6.4><span class=root>tasmiṁ sugatasāvake. </span><br><p id=tha-ap551:7.1><span class=root>Upecca pādamūlamhi, </span><br><p id=tha-ap551:7.2><span class=root>nisinnassa tadāssame; </span><br><p id=tha-ap551:7.3><span class=root>Kadāci sāmisaṁ deti, </span><br><p id=tha-ap551:7.4><span class=root>dhammaṁ desesi cekadā. </span><br><p id=tha-ap551:8.1><span class=root>Tadā vipulapemena, </span><br><p id=tha-ap551:8.2><span class=root>upāsitvā jinatrajaṁ; </span><br><p id=tha-ap551:8.3><span class=root>Tato cuto gato saggaṁ, </span><br><p id=tha-ap551:8.4><span class=root>pavāso sagharaṁ yathā. </span><br><p id=tha-ap551:9.1><span class=root>Saggā cuto manussesu, </span><br><p id=tha-ap551:9.2><span class=root>nibbatto puññakammunā; </span><br><p id=tha-ap551:9.3><span class=root>Agāraṁ chaḍḍayitvāna, </span><br><p id=tha-ap551:9.4><span class=root>pabbajiṁ bahuso ahaṁ. </span><br><p id=tha-ap551:10.1><span class=root>Samaṇo tāpaso vippo, </span><br><p id=tha-ap551:10.2><span class=root>paribbajo tathevahaṁ; </span><br><p id=tha-ap551:10.3><span class=root>Hutvā vasiṁ araññamhi, </span><br><p id=tha-ap551:10.4><span class=root>anekasataso ahaṁ. </span><br><p id=tha-ap551:11.1><span class=root>Pacchime ca bhave dāni, </span><br><p id=tha-ap551:11.2><span class=root>ramme kapilavatthave; </span><br><p id=tha-ap551:11.3><span class=root>Vacchagotto dijo tassa, </span><br><p id=tha-ap551:11.4><span class=root>jāyāya ahamokkamiṁ. </span><br><p id=tha-ap551:12.1><span class=root>Mātu me dohaḷo āsi, </span><br><p id=tha-ap551:12.2><span class=root>tirokucchigatassa me; </span><br><p id=tha-ap551:12.3><span class=root>Jāyamānasamīpamhi, </span><br><p id=tha-ap551:12.4><span class=root>vanavāsāya nicchayo. </span><br><p id=tha-ap551:13.1><span class=root>Tato me ajanī mātā, </span><br><p id=tha-ap551:13.2><span class=root>ramaṇīye vanantare; </span><br><p id=tha-ap551:13.3><span class=root>Gabbhato nikkhamantaṁ maṁ, </span><br><p id=tha-ap551:13.4><span class=root>kāsāyena paṭiggahuṁ. </span><br><p id=tha-ap551:14.1><span class=root>Tato kumāro siddhattho, </span><br><p id=tha-ap551:14.2><span class=root>jāto sakyakuladdhajo; </span><br><p id=tha-ap551:14.3><span class=root>Tassa mitto piyo āsiṁ, </span><br><p id=tha-ap551:14.4><span class=root>saṁvisaṭṭho sumāniyo. </span><br><p id=tha-ap551:15.1><span class=root>Sattasārebhinikkhante, </span><br><p id=tha-ap551:15.2><span class=root>ohāya vipulaṁ yasaṁ; </span><br><p id=tha-ap551:15.3><span class=root>Ahampi pabbajitvāna, </span><br><p id=tha-ap551:15.4><span class=root>himavantamupāgamiṁ. </span><br><p id=tha-ap551:16.1><span class=root>Vanālayaṁ bhāvanīyaṁ, </span><br><p id=tha-ap551:16.2><span class=root>kassapaṁ dhutavādikaṁ; </span><br><p id=tha-ap551:16.3><span class=root>Disvā sutvā jinuppādaṁ, </span><br><p id=tha-ap551:16.4><span class=root>upesiṁ narasārathiṁ. </span><br><p id=tha-ap551:17.1><span class=root>So me dhammamadesesi, </span><br><p id=tha-ap551:17.2><span class=root>sabbatthaṁ sampakāsayaṁ; </span><br><p id=tha-ap551:17.3><span class=root>Tatohaṁ pabbajitvāna, </span><br><p id=tha-ap551:17.4><span class=root>vanameva punāgamaṁ. </span><br><p id=tha-ap551:18.1><span class=root>Tatthāppamatto viharaṁ, </span><br><p id=tha-ap551:18.2><span class=root>chaḷabhiññā aphassayiṁ; </span><br><p id=tha-ap551:18.3><span class=root>Aho suladdhalābhomhi, </span><br><p id=tha-ap551:18.4><span class=root>sumittenānukampito. </span><br><p id=tha-ap551:19.1><span class=root>Kilesā jhāpitā mayhaṁ, </span><br><p id=tha-ap551:19.2><span class=root>…pe… </span><br><p id=tha-ap551:19.3><span class=root>viharāmi anāsavo. </span><br><p id=tha-ap551:20.1><span class=root>Svāgataṁ vata me āsi, </span><br><p id=tha-ap551:20.2><span class=root>…pe… </span><br><p id=tha-ap551:20.3><span class=root>kataṁ buddhassa sāsanaṁ. </span><br><p id=tha-ap551:21.1><span class=root>Paṭisambhidā catasso, </span><br><p id=tha-ap551:21.2><span class=root>…pe… </span><br><p id=tha-ap551:21.3><span class=root>kataṁ buddhassa sāsanaṁ”. </span><br><p id=tha-ap551:22.1><span class=root>Itthaṁ sudaṁ āyasmā vanavaccho thero imā gāthāyo abhāsitthāti. </span><br><p id=tha-ap551:23.1><span class=root>Vanavacchattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>