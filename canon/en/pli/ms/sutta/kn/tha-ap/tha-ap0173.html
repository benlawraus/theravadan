<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0172.html>Previous</a><a href=/canon/en/pli/ms/sutta/kn/tha-ap/tha-ap0174.html>Next</a></div><p id=tha-ap173:0.1><span class=root>Therāpadāna </span><br><p id=tha-ap173:0.2><span class=root>Kumudavagga </span><br><p id=tha-ap173:0.3><span class="root big-bold">Kumudamāliyattheraapadāna </span><br><p id=tha-ap173:1.1><span class=root>“Pabbate himavantamhi, </span><br><p id=tha-ap173:1.2><span class=root>mahājātassaro ahu; </span><br><p id=tha-ap173:1.3><span class=root>Tatthajo rakkhaso āsiṁ, </span><br><p id=tha-ap173:1.4><span class=root>ghorarūpo mahabbalo. </span><br><p id=tha-ap173:2.1><span class=root>Kumudaṁ pupphate tattha, </span><br><p id=tha-ap173:2.2><span class=root>cakkamattāni jāyare; </span><br><p id=tha-ap173:2.3><span class=root>Ocināmi ca taṁ pupphaṁ, </span><br><p id=tha-ap173:2.4><span class=root>balino samitiṁ tadā. </span><br><p id=tha-ap173:3.1><span class=root>Atthadassī tu bhagavā, </span><br><p id=tha-ap173:3.2><span class=root>dvipadindo narāsabho; </span><br><p id=tha-ap173:3.3><span class=root>Pupphasaṅkocitaṁ disvā, </span><br><p id=tha-ap173:3.4><span class=root>āgacchi mama santikaṁ. </span><br><p id=tha-ap173:4.1><span class=root>Upāgatañca sambuddhaṁ, </span><br><p id=tha-ap173:4.2><span class=root>devadevaṁ narāsabhaṁ; </span><br><p id=tha-ap173:4.3><span class=root>Sabbañca pupphaṁ paggayha, </span><br><p id=tha-ap173:4.4><span class=root>buddhassa abhiropayiṁ. </span><br><p id=tha-ap173:5.1><span class=root>Yāvatā himavantantā, </span><br><p id=tha-ap173:5.2><span class=root>parisā sā tadā ahu; </span><br><p id=tha-ap173:5.3><span class=root>Tāvacchadanasampanno, </span><br><p id=tha-ap173:5.4><span class=root>agamāsi tathāgato. </span><br><p id=tha-ap173:6.1><span class=root>Aṭṭhārase kappasate, </span><br><p id=tha-ap173:6.2><span class=root>yaṁ pupphamabhiropayiṁ; </span><br><p id=tha-ap173:6.3><span class=root>Duggatiṁ nābhijānāmi, </span><br><p id=tha-ap173:6.4><span class=root>buddhapūjāyidaṁ phalaṁ. </span><br><p id=tha-ap173:7.1><span class=root>Ito pannarase kappe, </span><br><p id=tha-ap173:7.2><span class=root>sattāhesuṁ janādhipā; </span><br><p id=tha-ap173:7.3><span class=root>Sahassarathanāmā te, </span><br><p id=tha-ap173:7.4><span class=root>cakkavattī mahabbalā. </span><br><p id=tha-ap173:8.1><span class=root>Paṭisambhidā catasso, </span><br><p id=tha-ap173:8.2><span class=root>vimokkhāpi ca aṭṭhime; </span><br><p id=tha-ap173:8.3><span class=root>Chaḷabhiññā sacchikatā, </span><br><p id=tha-ap173:8.4><span class=root>kataṁ buddhassa sāsanaṁ”. </span><br><p id=tha-ap173:9.1><span class=root>Itthaṁ sudaṁ āyasmā kumudamāliyo thero imā gāthāyo abhāsitthāti. </span><br><p id=tha-ap173:10.1><span class=root>Kumudamāliyattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>