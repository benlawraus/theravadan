<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0536.html>Previous</a><a href=/canon/en/pli/ms/sutta/kn/tha-ap/tha-ap0538.html>Next</a></div><p><div class=verse-container id=tha-ap537:0.1><span>Therāpadāna </span></div><p><div class=verse-container id=tha-ap537:0.2><span>Kaccāyanavagga </span></div><p><div class=verse-container id=tha-ap537:0.3><span class=big-bold>Kumārakassapattheraapadāna </span></div><p><div class=verse-container id=tha-ap537:1.1><span>“Ito satasahassamhi, </span></div><p><div class=verse-container id=tha-ap537:1.2><span>kappe uppajji nāyako; </span></div><p><div class=verse-container id=tha-ap537:1.3><span>Sabbalokahito vīro, </span></div><p><div class=verse-container id=tha-ap537:1.4><span>padumuttaranāmako. </span></div><p><div class=verse-container id=tha-ap537:2.1><span>Tadāhaṁ brāhmaṇo hutvā, </span></div><p><div class=verse-container id=tha-ap537:2.2><span>vissuto vedapāragū; </span></div><p><div class=verse-container id=tha-ap537:2.3><span>Divāvihāraṁ vicaraṁ, </span></div><p><div class=verse-container id=tha-ap537:2.4><span>addasaṁ lokanāyakaṁ. </span></div><p><div class=verse-container id=tha-ap537:3.1><span>Catusaccaṁ pakāsentaṁ, </span></div><p><div class=verse-container id=tha-ap537:3.2><span>bodhayantaṁ sadevakaṁ; </span></div><p><div class=verse-container id=tha-ap537:3.3><span>Vicittakathikānaggaṁ, </span></div><p><div class=verse-container id=tha-ap537:3.4><span>vaṇṇayantaṁ mahājane. </span></div><p><div class=verse-container id=tha-ap537:4.1><span>Tadā muditacittohaṁ, </span></div><p><div class=verse-container id=tha-ap537:4.2><span>nimantetvā tathāgataṁ; </span></div><p><div class=verse-container id=tha-ap537:4.3><span>Nānārattehi vatthehi, </span></div><p><div class=verse-container id=tha-ap537:4.4><span>alaṅkaritvāna maṇḍapaṁ. </span></div><p><div class=verse-container id=tha-ap537:5.1><span>Nānāratanapajjotaṁ, </span></div><p><div class=verse-container id=tha-ap537:5.2><span>sasaṅghaṁ bhojayiṁ tahiṁ; </span></div><p><div class=verse-container id=tha-ap537:5.3><span>Bhojayitvāna sattāhaṁ, </span></div><p><div class=verse-container id=tha-ap537:5.4><span>nānaggarasabhojanaṁ. </span></div><p><div class=verse-container id=tha-ap537:6.1><span>Nānācittehi pupphehi, </span></div><p><div class=verse-container id=tha-ap537:6.2><span>pūjayitvā sasāvakaṁ; </span></div><p><div class=verse-container id=tha-ap537:6.3><span>Nipacca pādamūlamhi, </span></div><p><div class=verse-container id=tha-ap537:6.4><span>taṁ ṭhānaṁ patthayiṁ ahaṁ. </span></div><p><div class=verse-container id=tha-ap537:7.1><span>Tadā munivaro āha, </span></div><p><div class=verse-container id=tha-ap537:7.2><span>karuṇekarasāsayo; </span></div><p><div class=verse-container id=tha-ap537:7.3><span>‘Passathetaṁ dijavaraṁ, </span></div><p><div class=verse-container id=tha-ap537:7.4><span>padumānanalocanaṁ. </span></div><p><div class=verse-container id=tha-ap537:8.1><span>Pītipāmojjabahulaṁ, </span></div><p><div class=verse-container id=tha-ap537:8.2><span>samuggatatanūruhaṁ; </span></div><p><div class=verse-container id=tha-ap537:8.3><span>Hāsamhitavisālakkhaṁ, </span></div><p><div class=verse-container id=tha-ap537:8.4><span>mama sāsanalālasaṁ. </span></div><p><div class=verse-container id=tha-ap537:9.1><span>Patitaṁ pādamūle me, </span></div><p><div class=verse-container id=tha-ap537:9.2><span>ekāvatthasumānasaṁ; </span></div><p><div class=verse-container id=tha-ap537:9.3><span>Esa pattheti taṁ ṭhānaṁ, </span></div><p><div class=verse-container id=tha-ap537:9.4><span>vicittakathikattanaṁ. </span></div><p><div class=verse-container id=tha-ap537:10.1><span>Satasahassito kappe, </span></div><p><div class=verse-container id=tha-ap537:10.2><span>okkākakulasambhavo; </span></div><p><div class=verse-container id=tha-ap537:10.3><span>Gotamo nāma gottena, </span></div><p><div class=verse-container id=tha-ap537:10.4><span>satthā loke bhavissati. </span></div><p><div class=verse-container id=tha-ap537:11.1><span>Tassa dhammesu dāyādo, </span></div><p><div class=verse-container id=tha-ap537:11.2><span>oraso dhammanimmito; </span></div><p><div class=verse-container id=tha-ap537:11.3><span>Kumārakassapo nāma, </span></div><p><div class=verse-container id=tha-ap537:11.4><span>hessati satthu sāvako. </span></div><p><div class=verse-container id=tha-ap537:12.1><span>Vicittapupphadussānaṁ, </span></div><p><div class=verse-container id=tha-ap537:12.2><span>ratanānañca vāhasā; </span></div><p><div class=verse-container id=tha-ap537:12.3><span>Vicittakathikānaṁ so, </span></div><p><div class=verse-container id=tha-ap537:12.4><span>aggataṁ pāpuṇissati’. </span></div><p><div class=verse-container id=tha-ap537:13.1><span>Tena kammena sukatena, </span></div><p><div class=verse-container id=tha-ap537:13.2><span>cetanāpaṇidhīhi ca; </span></div><p><div class=verse-container id=tha-ap537:13.3><span>Jahitvā mānusaṁ dehaṁ, </span></div><p><div class=verse-container id=tha-ap537:13.4><span>tāvatiṁsamagacchahaṁ. </span></div><p><div class=verse-container id=tha-ap537:14.1><span>Paribbhamaṁ bhavābhave, </span></div><p><div class=verse-container id=tha-ap537:14.2><span>raṅgamajjhe yathā naṭo; </span></div><p><div class=verse-container id=tha-ap537:14.3><span>Sākhamigatrajo hutvā, </span></div><p><div class=verse-container id=tha-ap537:14.4><span>migiyā kucchimokkamiṁ. </span></div><p><div class=verse-container id=tha-ap537:15.1><span>Tadā mayi kucchigate, </span></div><p><div class=verse-container id=tha-ap537:15.2><span>vajjhavāro upaṭṭhito; </span></div><p><div class=verse-container id=tha-ap537:15.3><span>Sākhena cattā me mātā, </span></div><p><div class=verse-container id=tha-ap537:15.4><span>nigrodhaṁ saraṇaṁ gatā. </span></div><p><div class=verse-container id=tha-ap537:16.1><span>Tena sā migarājena, </span></div><p><div class=verse-container id=tha-ap537:16.2><span>maraṇā parimocitā; </span></div><p><div class=verse-container id=tha-ap537:16.3><span>Pariccajitvā sapāṇaṁ, </span></div><p><div class=verse-container id=tha-ap537:16.4><span>mamevaṁ ovadī tadā. </span></div><p><div class=verse-container id=tha-ap537:17.1><span>‘Nigrodhameva seveyya, </span></div><p><div class=verse-container id=tha-ap537:17.2><span>na sākhamupasaṁvase; </span></div><p><div class=verse-container id=tha-ap537:17.3><span>Nigrodhasmiṁ mataṁ seyyo, </span></div><p><div class=verse-container id=tha-ap537:17.4><span>yañce sākhamhi jīvitaṁ’. </span></div><p><div class=verse-container id=tha-ap537:18.1><span>Tenānusiṭṭhā migayūthapena, </span></div><p><div class=verse-container id=tha-ap537:18.2><span>Ahañca mātā ca tathetare ca; </span></div><p><div class=verse-container id=tha-ap537:18.3><span>Āgamma rammaṁ tusitādhivāsaṁ, </span></div><p><div class=verse-container id=tha-ap537:18.4><span>Gatā pavāsaṁ sagharaṁ yatheva. </span></div><p><div class=verse-container id=tha-ap537:19.1><span>Puno kassapavīrassa, </span></div><p><div class=verse-container id=tha-ap537:19.2><span>atthamentamhi sāsane; </span></div><p><div class=verse-container id=tha-ap537:19.3><span>Āruyha selasikharaṁ, </span></div><p><div class=verse-container id=tha-ap537:19.4><span>yuñjitvā jinasāsanaṁ. </span></div><p><div class=verse-container id=tha-ap537:20.1><span>Idānāhaṁ rājagahe, </span></div><p><div class=verse-container id=tha-ap537:20.2><span>jāto seṭṭhikule ahuṁ; </span></div><p><div class=verse-container id=tha-ap537:20.3><span>Āpannasattā me mātā, </span></div><p><div class=verse-container id=tha-ap537:20.4><span>pabbaji anagāriyaṁ. </span></div><p><div class=verse-container id=tha-ap537:21.1><span>Sagabbhaṁ taṁ viditvāna, </span></div><p><div class=verse-container id=tha-ap537:21.2><span>devadattamupānayuṁ; </span></div><p><div class=verse-container id=tha-ap537:21.3><span>So avoca ‘vināsetha, </span></div><p><div class=verse-container id=tha-ap537:21.4><span>pāpikaṁ bhikkhuniṁ imaṁ’. </span></div><p><div class=verse-container id=tha-ap537:22.1><span>Idānipi munindena, </span></div><p><div class=verse-container id=tha-ap537:22.2><span>jinena anukampitā; </span></div><p><div class=verse-container id=tha-ap537:22.3><span>Sukhinī ajanī mayhaṁ, </span></div><p><div class=verse-container id=tha-ap537:22.4><span>mātā bhikkhunupassaye. </span></div><p><div class=verse-container id=tha-ap537:23.1><span>Taṁ viditvā mahīpālo, </span></div><p><div class=verse-container id=tha-ap537:23.2><span>kosalo maṁ aposayi; </span></div><p><div class=verse-container id=tha-ap537:23.3><span>Kumāraparihārena, </span></div><p><div class=verse-container id=tha-ap537:23.4><span>nāmenāhañca kassapo. </span></div><p><div class=verse-container id=tha-ap537:24.1><span>Mahākassapamāgamma, </span></div><p><div class=verse-container id=tha-ap537:24.2><span>ahaṁ kumārakassapo; </span></div><p><div class=verse-container id=tha-ap537:24.3><span>Vammikasadisaṁ kāyaṁ, </span></div><p><div class=verse-container id=tha-ap537:24.4><span>sutvā buddhena desitaṁ. </span></div><p><div class=verse-container id=tha-ap537:25.1><span>Tato cittaṁ vimucci me, </span></div><p><div class=verse-container id=tha-ap537:25.2><span>anupādāya sabbaso; </span></div><p><div class=verse-container id=tha-ap537:25.3><span>Pāyāsiṁ damayitvāhaṁ, </span></div><p><div class=verse-container id=tha-ap537:25.4><span>etadaggamapāpuṇiṁ. </span></div><p><div class=verse-container id=tha-ap537:26.1><span>Kilesā jhāpitā mayhaṁ, </span></div><p><div class=verse-container id=tha-ap537:26.2><span>…pe… </span></div><p><div class=verse-container id=tha-ap537:26.3><span>viharāmi anāsavo. </span></div><p><div class=verse-container id=tha-ap537:27.1><span>Svāgataṁ vata me āsi, </span></div><p><div class=verse-container id=tha-ap537:27.2><span>…pe… </span></div><p><div class=verse-container id=tha-ap537:27.3><span>kataṁ buddhassa sāsanaṁ. </span></div><p><div class=verse-container id=tha-ap537:28.1><span>Paṭisambhidā catasso, </span></div><p><div class=verse-container id=tha-ap537:28.2><span>…pe… </span></div><p><div class=verse-container id=tha-ap537:28.3><span>kataṁ buddhassa sāsanaṁ”. </span></div><p><div class=verse-container id=tha-ap537:29.1><span>Itthaṁ sudaṁ āyasmā kumārakassapo thero imā gāthāyo abhāsitthāti. </span></div><p><div class=verse-container id=tha-ap537:30.1><span>Kumārakassapattherassāpadānaṁ pañcamaṁ. </span></div><p><div class=verse-container id=tha-ap537:30.2><span>Catuvīsatimaṁ bhāṇavāraṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0536.html>Previous</a><a href=/canon/en/pli/ms/sutta/kn/tha-ap/tha-ap0538.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>