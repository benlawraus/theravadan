<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0536.html>Previous</a><a href=/canon/en/pli/ms/sutta/kn/tha-ap/tha-ap0538.html>Next</a></div><p id=tha-ap537:0.1><span class=root>Therāpadāna </span><br><p id=tha-ap537:0.2><span class=root>Kaccāyanavagga </span><br><p id=tha-ap537:0.3><span class="root big-bold">Kumārakassapattheraapadāna </span><br><p id=tha-ap537:1.1><span class=root>“Ito satasahassamhi, </span><br><p id=tha-ap537:1.2><span class=root>kappe uppajji nāyako; </span><br><p id=tha-ap537:1.3><span class=root>Sabbalokahito vīro, </span><br><p id=tha-ap537:1.4><span class=root>padumuttaranāmako. </span><br><p id=tha-ap537:2.1><span class=root>Tadāhaṁ brāhmaṇo hutvā, </span><br><p id=tha-ap537:2.2><span class=root>vissuto vedapāragū; </span><br><p id=tha-ap537:2.3><span class=root>Divāvihāraṁ vicaraṁ, </span><br><p id=tha-ap537:2.4><span class=root>addasaṁ lokanāyakaṁ. </span><br><p id=tha-ap537:3.1><span class=root>Catusaccaṁ pakāsentaṁ, </span><br><p id=tha-ap537:3.2><span class=root>bodhayantaṁ sadevakaṁ; </span><br><p id=tha-ap537:3.3><span class=root>Vicittakathikānaggaṁ, </span><br><p id=tha-ap537:3.4><span class=root>vaṇṇayantaṁ mahājane. </span><br><p id=tha-ap537:4.1><span class=root>Tadā muditacittohaṁ, </span><br><p id=tha-ap537:4.2><span class=root>nimantetvā tathāgataṁ; </span><br><p id=tha-ap537:4.3><span class=root>Nānārattehi vatthehi, </span><br><p id=tha-ap537:4.4><span class=root>alaṅkaritvāna maṇḍapaṁ. </span><br><p id=tha-ap537:5.1><span class=root>Nānāratanapajjotaṁ, </span><br><p id=tha-ap537:5.2><span class=root>sasaṅghaṁ bhojayiṁ tahiṁ; </span><br><p id=tha-ap537:5.3><span class=root>Bhojayitvāna sattāhaṁ, </span><br><p id=tha-ap537:5.4><span class=root>nānaggarasabhojanaṁ. </span><br><p id=tha-ap537:6.1><span class=root>Nānācittehi pupphehi, </span><br><p id=tha-ap537:6.2><span class=root>pūjayitvā sasāvakaṁ; </span><br><p id=tha-ap537:6.3><span class=root>Nipacca pādamūlamhi, </span><br><p id=tha-ap537:6.4><span class=root>taṁ ṭhānaṁ patthayiṁ ahaṁ. </span><br><p id=tha-ap537:7.1><span class=root>Tadā munivaro āha, </span><br><p id=tha-ap537:7.2><span class=root>karuṇekarasāsayo; </span><br><p id=tha-ap537:7.3><span class=root>‘Passathetaṁ dijavaraṁ, </span><br><p id=tha-ap537:7.4><span class=root>padumānanalocanaṁ. </span><br><p id=tha-ap537:8.1><span class=root>Pītipāmojjabahulaṁ, </span><br><p id=tha-ap537:8.2><span class=root>samuggatatanūruhaṁ; </span><br><p id=tha-ap537:8.3><span class=root>Hāsamhitavisālakkhaṁ, </span><br><p id=tha-ap537:8.4><span class=root>mama sāsanalālasaṁ. </span><br><p id=tha-ap537:9.1><span class=root>Patitaṁ pādamūle me, </span><br><p id=tha-ap537:9.2><span class=root>ekāvatthasumānasaṁ; </span><br><p id=tha-ap537:9.3><span class=root>Esa pattheti taṁ ṭhānaṁ, </span><br><p id=tha-ap537:9.4><span class=root>vicittakathikattanaṁ. </span><br><p id=tha-ap537:10.1><span class=root>Satasahassito kappe, </span><br><p id=tha-ap537:10.2><span class=root>okkākakulasambhavo; </span><br><p id=tha-ap537:10.3><span class=root>Gotamo nāma gottena, </span><br><p id=tha-ap537:10.4><span class=root>satthā loke bhavissati. </span><br><p id=tha-ap537:11.1><span class=root>Tassa dhammesu dāyādo, </span><br><p id=tha-ap537:11.2><span class=root>oraso dhammanimmito; </span><br><p id=tha-ap537:11.3><span class=root>Kumārakassapo nāma, </span><br><p id=tha-ap537:11.4><span class=root>hessati satthu sāvako. </span><br><p id=tha-ap537:12.1><span class=root>Vicittapupphadussānaṁ, </span><br><p id=tha-ap537:12.2><span class=root>ratanānañca vāhasā; </span><br><p id=tha-ap537:12.3><span class=root>Vicittakathikānaṁ so, </span><br><p id=tha-ap537:12.4><span class=root>aggataṁ pāpuṇissati’. </span><br><p id=tha-ap537:13.1><span class=root>Tena kammena sukatena, </span><br><p id=tha-ap537:13.2><span class=root>cetanāpaṇidhīhi ca; </span><br><p id=tha-ap537:13.3><span class=root>Jahitvā mānusaṁ dehaṁ, </span><br><p id=tha-ap537:13.4><span class=root>tāvatiṁsamagacchahaṁ. </span><br><p id=tha-ap537:14.1><span class=root>Paribbhamaṁ bhavābhave, </span><br><p id=tha-ap537:14.2><span class=root>raṅgamajjhe yathā naṭo; </span><br><p id=tha-ap537:14.3><span class=root>Sākhamigatrajo hutvā, </span><br><p id=tha-ap537:14.4><span class=root>migiyā kucchimokkamiṁ. </span><br><p id=tha-ap537:15.1><span class=root>Tadā mayi kucchigate, </span><br><p id=tha-ap537:15.2><span class=root>vajjhavāro upaṭṭhito; </span><br><p id=tha-ap537:15.3><span class=root>Sākhena cattā me mātā, </span><br><p id=tha-ap537:15.4><span class=root>nigrodhaṁ saraṇaṁ gatā. </span><br><p id=tha-ap537:16.1><span class=root>Tena sā migarājena, </span><br><p id=tha-ap537:16.2><span class=root>maraṇā parimocitā; </span><br><p id=tha-ap537:16.3><span class=root>Pariccajitvā sapāṇaṁ, </span><br><p id=tha-ap537:16.4><span class=root>mamevaṁ ovadī tadā. </span><br><p id=tha-ap537:17.1><span class=root>‘Nigrodhameva seveyya, </span><br><p id=tha-ap537:17.2><span class=root>na sākhamupasaṁvase; </span><br><p id=tha-ap537:17.3><span class=root>Nigrodhasmiṁ mataṁ seyyo, </span><br><p id=tha-ap537:17.4><span class=root>yañce sākhamhi jīvitaṁ’. </span><br><p id=tha-ap537:18.1><span class=root>Tenānusiṭṭhā migayūthapena, </span><br><p id=tha-ap537:18.2><span class=root>Ahañca mātā ca tathetare ca; </span><br><p id=tha-ap537:18.3><span class=root>Āgamma rammaṁ tusitādhivāsaṁ, </span><br><p id=tha-ap537:18.4><span class=root>Gatā pavāsaṁ sagharaṁ yatheva. </span><br><p id=tha-ap537:19.1><span class=root>Puno kassapavīrassa, </span><br><p id=tha-ap537:19.2><span class=root>atthamentamhi sāsane; </span><br><p id=tha-ap537:19.3><span class=root>Āruyha selasikharaṁ, </span><br><p id=tha-ap537:19.4><span class=root>yuñjitvā jinasāsanaṁ. </span><br><p id=tha-ap537:20.1><span class=root>Idānāhaṁ rājagahe, </span><br><p id=tha-ap537:20.2><span class=root>jāto seṭṭhikule ahuṁ; </span><br><p id=tha-ap537:20.3><span class=root>Āpannasattā me mātā, </span><br><p id=tha-ap537:20.4><span class=root>pabbaji anagāriyaṁ. </span><br><p id=tha-ap537:21.1><span class=root>Sagabbhaṁ taṁ viditvāna, </span><br><p id=tha-ap537:21.2><span class=root>devadattamupānayuṁ; </span><br><p id=tha-ap537:21.3><span class=root>So avoca ‘vināsetha, </span><br><p id=tha-ap537:21.4><span class=root>pāpikaṁ bhikkhuniṁ imaṁ’. </span><br><p id=tha-ap537:22.1><span class=root>Idānipi munindena, </span><br><p id=tha-ap537:22.2><span class=root>jinena anukampitā; </span><br><p id=tha-ap537:22.3><span class=root>Sukhinī ajanī mayhaṁ, </span><br><p id=tha-ap537:22.4><span class=root>mātā bhikkhunupassaye. </span><br><p id=tha-ap537:23.1><span class=root>Taṁ viditvā mahīpālo, </span><br><p id=tha-ap537:23.2><span class=root>kosalo maṁ aposayi; </span><br><p id=tha-ap537:23.3><span class=root>Kumāraparihārena, </span><br><p id=tha-ap537:23.4><span class=root>nāmenāhañca kassapo. </span><br><p id=tha-ap537:24.1><span class=root>Mahākassapamāgamma, </span><br><p id=tha-ap537:24.2><span class=root>ahaṁ kumārakassapo; </span><br><p id=tha-ap537:24.3><span class=root>Vammikasadisaṁ kāyaṁ, </span><br><p id=tha-ap537:24.4><span class=root>sutvā buddhena desitaṁ. </span><br><p id=tha-ap537:25.1><span class=root>Tato cittaṁ vimucci me, </span><br><p id=tha-ap537:25.2><span class=root>anupādāya sabbaso; </span><br><p id=tha-ap537:25.3><span class=root>Pāyāsiṁ damayitvāhaṁ, </span><br><p id=tha-ap537:25.4><span class=root>etadaggamapāpuṇiṁ. </span><br><p id=tha-ap537:26.1><span class=root>Kilesā jhāpitā mayhaṁ, </span><br><p id=tha-ap537:26.2><span class=root>…pe… </span><br><p id=tha-ap537:26.3><span class=root>viharāmi anāsavo. </span><br><p id=tha-ap537:27.1><span class=root>Svāgataṁ vata me āsi, </span><br><p id=tha-ap537:27.2><span class=root>…pe… </span><br><p id=tha-ap537:27.3><span class=root>kataṁ buddhassa sāsanaṁ. </span><br><p id=tha-ap537:28.1><span class=root>Paṭisambhidā catasso, </span><br><p id=tha-ap537:28.2><span class=root>…pe… </span><br><p id=tha-ap537:28.3><span class=root>kataṁ buddhassa sāsanaṁ”. </span><br><p id=tha-ap537:29.1><span class=root>Itthaṁ sudaṁ āyasmā kumārakassapo thero imā gāthāyo abhāsitthāti. </span><br><p id=tha-ap537:30.1><span class=root>Kumārakassapattherassāpadānaṁ pañcamaṁ. </span><br><p id=tha-ap537:30.2><span class=root>Catuvīsatimaṁ bhāṇavāraṁ. </span><br></main><footer class="container footer"><small><a href=/about>Contact info</a></small></footer>