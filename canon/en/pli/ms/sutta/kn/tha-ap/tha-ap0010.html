<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0009.html>Previous</a><a href=/canon/en/pli/ms/sutta/kn/tha-ap/tha-ap0011.html>Next</a></div><p id=tha-ap10:0.1><span class=root>Therāpadāna </span><br><p id=tha-ap10:0.2><span class=root>Buddhavagga </span><br><p id=tha-ap10:0.3><span class="root big-bold">Piṇḍolabhāradvājattheraapadāna </span><br><p id=tha-ap10:1.1><span class=root>“Padumuttaro nāma jino, </span><br><p id=tha-ap10:1.2><span class=root>sayambhū aggapuggalo; </span><br><p id=tha-ap10:1.3><span class=root>Purato himavantassa, </span><br><p id=tha-ap10:1.4><span class=root>cittakūṭe vasī tadā. </span><br><p id=tha-ap10:2.1><span class=root>Abhītarūpo tatthāsiṁ, </span><br><p id=tha-ap10:2.2><span class=root>migarājā catukkamo; </span><br><p id=tha-ap10:2.3><span class=root>Tassa saddaṁ suṇitvāna, </span><br><p id=tha-ap10:2.4><span class=root>vikkhambhanti bahujjanā. </span><br><p id=tha-ap10:3.1><span class=root>Suphullaṁ padumaṁ gayha, </span><br><p id=tha-ap10:3.2><span class=root>upagacchiṁ narāsabhaṁ; </span><br><p id=tha-ap10:3.3><span class=root>Vuṭṭhitassa samādhimhā, </span><br><p id=tha-ap10:3.4><span class=root>buddhassa abhiropayiṁ. </span><br><p id=tha-ap10:4.1><span class=root>Catuddisaṁ namassitvā, </span><br><p id=tha-ap10:4.2><span class=root>buddhaseṭṭhaṁ naruttamaṁ; </span><br><p id=tha-ap10:4.3><span class=root>Sakaṁ cittaṁ pasādetvā, </span><br><p id=tha-ap10:4.4><span class=root>sīhanādaṁ nadiṁ ahaṁ. </span><br><p id=tha-ap10:5.1><span class=root>Padumuttaro lokavidū, </span><br><p id=tha-ap10:5.2><span class=root>āhutīnaṁ paṭiggaho; </span><br><p id=tha-ap10:5.3><span class=root>Sakāsane nisīditvā, </span><br><p id=tha-ap10:5.4><span class=root>imā gāthā abhāsatha. </span><br><p id=tha-ap10:6.1><span class=root>Buddhassa giramaññāya, </span><br><p id=tha-ap10:6.2><span class=root>Sabbe devā samāgatā; </span><br><p id=tha-ap10:6.3><span class=root>‘Āgato vadataṁ seṭṭho, </span><br><p id=tha-ap10:6.4><span class=root>Dhammaṁ sossāma taṁ mayaṁ’. </span><br><p id=tha-ap10:7.1><span class=root>Tesaṁ hāsaparetānaṁ, </span><br><p id=tha-ap10:7.2><span class=root>purato lokanāyako; </span><br><p id=tha-ap10:7.3><span class=root>Mama saddaṁ pakittesi, </span><br><p id=tha-ap10:7.4><span class=root>dīghadassī mahāmuni. </span><br><p id=tha-ap10:8.1><span class=root>Yenidaṁ padumaṁ dinnaṁ, </span><br><p id=tha-ap10:8.2><span class=root>sīhanādo ca nādito; </span><br><p id=tha-ap10:8.3><span class=root>Tamahaṁ kittayissāmi, </span><br><p id=tha-ap10:8.4><span class=root>suṇātha mama bhāsato. </span><br><p id=tha-ap10:9.1><span class=root>Ito aṭṭhamake kappe, </span><br><p id=tha-ap10:9.2><span class=root>cakkavattī bhavissati; </span><br><p id=tha-ap10:9.3><span class=root>Sattaratanasampanno, </span><br><p id=tha-ap10:9.4><span class=root>catudīpamhi issaro. </span><br><p id=tha-ap10:10.1><span class=root>Kārayissati issariyaṁ, </span><br><p id=tha-ap10:10.2><span class=root>mahiyā catusaṭṭhiyā; </span><br><p id=tha-ap10:10.3><span class=root>Padumo nāma nāmena, </span><br><p id=tha-ap10:10.4><span class=root>cakkavattī mahabbalo. </span><br><p id=tha-ap10:11.1><span class=root>Kappasatasahassamhi, </span><br><p id=tha-ap10:11.2><span class=root>okkākakulasambhavo; </span><br><p id=tha-ap10:11.3><span class=root>Gotamo nāma gottena, </span><br><p id=tha-ap10:11.4><span class=root>satthā loke bhavissati. </span><br><p id=tha-ap10:12.1><span class=root>Pakāsite pāvacane, </span><br><p id=tha-ap10:12.2><span class=root>brahmabandhu bhavissati; </span><br><p id=tha-ap10:12.3><span class=root>Brahmaññā abhinikkhamma, </span><br><p id=tha-ap10:12.4><span class=root>pabbajissati tāvade. </span><br><p id=tha-ap10:13.1><span class=root>Padhānapahitatto so, </span><br><p id=tha-ap10:13.2><span class=root>upasanto nirūpadhi; </span><br><p id=tha-ap10:13.3><span class=root>Sabbāsave pariññāya, </span><br><p id=tha-ap10:13.4><span class=root>nibbāyissatināsavo. </span><br><p id=tha-ap10:14.1><span class=root>Vijane pantaseyyamhi, </span><br><p id=tha-ap10:14.2><span class=root>vāḷamigasamākule; </span><br><p id=tha-ap10:14.3><span class=root>Sabbāsave pariññāya, </span><br><p id=tha-ap10:14.4><span class=root>nibbāyissatināsavo. </span><br><p id=tha-ap10:15.1><span class=root>Paṭisambhidā catasso, </span><br><p id=tha-ap10:15.2><span class=root>vimokkhāpi ca aṭṭhime; </span><br><p id=tha-ap10:15.3><span class=root>Chaḷabhiññā sacchikatā, </span><br><p id=tha-ap10:15.4><span class=root>kataṁ buddhassa sāsanaṁ”. </span><br><p id=tha-ap10:16.1><span class=root>Itthaṁ sudaṁ āyasmā piṇḍolabhāradvājo thero imā gāthāyo abhāsitthāti. </span><br><p id=tha-ap10:17.1><span class=root>Piṇḍolabhāradvājattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>