<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0402.html>Previous</a><a href=/canon/en/pli/ms/sutta/kn/tha-ap/tha-ap0404.html>Next</a></div><p><div class=verse-container id=tha-ap403:0.1><span>Therāpadāna </span></div><p><div class=verse-container id=tha-ap403:0.2><span>Metteyyavagga </span></div><p><div class=verse-container id=tha-ap403:0.3><span class=big-bold>Tissametteyyattheraapadāna </span></div><p><div class=verse-container id=tha-ap403:1.1><span>“Pabbhārakūṭaṁ nissāya, </span></div><p><div class=verse-container id=tha-ap403:1.2><span>sobhito nāma tāpaso; </span></div><p><div class=verse-container id=tha-ap403:1.3><span>Pavattaphalaṁ bhuñjitvā, </span></div><p><div class=verse-container id=tha-ap403:1.4><span>vasati pabbatantare. </span></div><p><div class=verse-container id=tha-ap403:2.1><span>Aggiṁ dāruṁ āharitvā, </span></div><p><div class=verse-container id=tha-ap403:2.2><span>ujjālesiṁ ahaṁ tadā; </span></div><p><div class=verse-container id=tha-ap403:2.3><span>Uttamatthaṁ gavesanto, </span></div><p><div class=verse-container id=tha-ap403:2.4><span>brahmalokūpapattiyā. </span></div><p><div class=verse-container id=tha-ap403:3.1><span>Padumuttaro lokavidū, </span></div><p><div class=verse-container id=tha-ap403:3.2><span>āhutīnaṁ paṭiggaho; </span></div><p><div class=verse-container id=tha-ap403:3.3><span>Mamuddharitukāmo so, </span></div><p><div class=verse-container id=tha-ap403:3.4><span>āgacchi mama santike. </span></div><p><div class=verse-container id=tha-ap403:4.1><span>‘Kiṁ karosi mahāpuñña, </span></div><p><div class=verse-container id=tha-ap403:4.2><span>dehi me aggidārukaṁ; </span></div><p><div class=verse-container id=tha-ap403:4.3><span>Ahamaggiṁ paricare, </span></div><p><div class=verse-container id=tha-ap403:4.4><span>tato me suddhi hohiti’. </span></div><p><div class=verse-container id=tha-ap403:5.1><span>‘Subhaddako tvaṁ manuje, </span></div><p><div class=verse-container id=tha-ap403:5.2><span>devate tvaṁ pajānasi; </span></div><p><div class=verse-container id=tha-ap403:5.3><span>Tuvaṁ aggiṁ paricara, </span></div><p><div class=verse-container id=tha-ap403:5.4><span>handa te aggidārukaṁ’. </span></div><p><div class=verse-container id=tha-ap403:6.1><span>Tato kaṭṭhaṁ gahetvāna, </span></div><p><div class=verse-container id=tha-ap403:6.2><span>aggiṁ ujjālayī jino; </span></div><p><div class=verse-container id=tha-ap403:6.3><span>Na tattha kaṭṭhaṁ pajjhāyi, </span></div><p><div class=verse-container id=tha-ap403:6.4><span>pāṭiheraṁ mahesino. </span></div><p><div class=verse-container id=tha-ap403:7.1><span>‘Na te aggi pajjalati, </span></div><p><div class=verse-container id=tha-ap403:7.2><span>āhutī te na vijjati; </span></div><p><div class=verse-container id=tha-ap403:7.3><span>Niratthakaṁ vataṁ tuyhaṁ, </span></div><p><div class=verse-container id=tha-ap403:7.4><span>aggiṁ paricarassu me’. </span></div><p><div class=verse-container id=tha-ap403:8.1><span>‘Kīdiso so mahāvīra, </span></div><p><div class=verse-container id=tha-ap403:8.2><span>aggi tava pavuccati; </span></div><p><div class=verse-container id=tha-ap403:8.3><span>Mayhampi kathayassetaṁ, </span></div><p><div class=verse-container id=tha-ap403:8.4><span>ubho paricarāmase’. </span></div><p><div class=verse-container id=tha-ap403:9.1><span>‘Hetudhammanirodhāya, </span></div><p><div class=verse-container id=tha-ap403:9.2><span>kilesasamaṇāya ca; </span></div><p><div class=verse-container id=tha-ap403:9.3><span>Issāmacchariyaṁ hitvā, </span></div><p><div class=verse-container id=tha-ap403:9.4><span>tayo ete mamāhutī’. </span></div><p><div class=verse-container id=tha-ap403:10.1><span>‘Kīdiso tvaṁ mahāvīra, </span></div><p><div class=verse-container id=tha-ap403:10.2><span>kathaṁ gottosi mārisa; </span></div><p><div class=verse-container id=tha-ap403:10.3><span>Ācārapaṭipatti te, </span></div><p><div class=verse-container id=tha-ap403:10.4><span>bāḷhaṁ kho mama ruccati’. </span></div><p><div class=verse-container id=tha-ap403:11.1><span>‘Khattiyamhi kule jāto, </span></div><p><div class=verse-container id=tha-ap403:11.2><span>abhiññāpāramiṁ gato; </span></div><p><div class=verse-container id=tha-ap403:11.3><span>Sabbāsavaparikkhīṇo, </span></div><p><div class=verse-container id=tha-ap403:11.4><span>natthi dāni punabbhavo’. </span></div><p><div class=verse-container id=tha-ap403:12.1><span>‘Yadi buddhosi sabbaññū, </span></div><p><div class=verse-container id=tha-ap403:12.2><span>pabhaṅkara tamonuda; </span></div><p><div class=verse-container id=tha-ap403:12.3><span>Namassissāmi taṁ deva, </span></div><p><div class=verse-container id=tha-ap403:12.4><span>dukkhassantakaro tuvaṁ’. </span></div><p><div class=verse-container id=tha-ap403:13.1><span>Pattharitvājinacammaṁ, </span></div><p><div class=verse-container id=tha-ap403:13.2><span>nisīdanamadāsahaṁ; </span></div><p><div class=verse-container id=tha-ap403:13.3><span>Nisīda nātha sabbaññu, </span></div><p><div class=verse-container id=tha-ap403:13.4><span>upaṭṭhissāmahaṁ tuvaṁ. </span></div><p><div class=verse-container id=tha-ap403:14.1><span>Nisīdi bhagavā tattha, </span></div><p><div class=verse-container id=tha-ap403:14.2><span>ajinamhi suvitthate; </span></div><p><div class=verse-container id=tha-ap403:14.3><span>Nimantayitvā sambuddhaṁ, </span></div><p><div class=verse-container id=tha-ap403:14.4><span>pabbataṁ agamāsahaṁ. </span></div><p><div class=verse-container id=tha-ap403:15.1><span>Khāribhārañca pūretvā, </span></div><p><div class=verse-container id=tha-ap403:15.2><span>tindukaphalamāhariṁ; </span></div><p><div class=verse-container id=tha-ap403:15.3><span>Madhunā yojayitvāna, </span></div><p><div class=verse-container id=tha-ap403:15.4><span>phalaṁ buddhassadāsahaṁ. </span></div><p><div class=verse-container id=tha-ap403:16.1><span>Mama nijjhāyamānassa, </span></div><p><div class=verse-container id=tha-ap403:16.2><span>paribhuñji tadā jino; </span></div><p><div class=verse-container id=tha-ap403:16.3><span>Tattha cittaṁ pasādesiṁ, </span></div><p><div class=verse-container id=tha-ap403:16.4><span>pekkhanto lokanāyakaṁ. </span></div><p><div class=verse-container id=tha-ap403:17.1><span>Padumuttaro lokavidū, </span></div><p><div class=verse-container id=tha-ap403:17.2><span>āhutīnaṁ paṭiggaho; </span></div><p><div class=verse-container id=tha-ap403:17.3><span>Mamassame nisīditvā, </span></div><p><div class=verse-container id=tha-ap403:17.4><span>imā gāthā abhāsatha. </span></div><p><div class=verse-container id=tha-ap403:18.1><span>‘Yo maṁ phalena tappesi, </span></div><p><div class=verse-container id=tha-ap403:18.2><span>pasanno sehi pāṇibhi; </span></div><p><div class=verse-container id=tha-ap403:18.3><span>Tamahaṁ kittayissāmi, </span></div><p><div class=verse-container id=tha-ap403:18.4><span>suṇātha mama bhāsato. </span></div><p><div class=verse-container id=tha-ap403:19.1><span>Pañcavīsatikkhattuṁ so, </span></div><p><div class=verse-container id=tha-ap403:19.2><span>devarajjaṁ karissati; </span></div><p><div class=verse-container id=tha-ap403:19.3><span>Sahassakkhattuṁ rājā ca, </span></div><p><div class=verse-container id=tha-ap403:19.4><span>cakkavattī bhavissati. </span></div><p><div class=verse-container id=tha-ap403:20.1><span>Tassa saṅkappamaññāya, </span></div><p><div class=verse-container id=tha-ap403:20.2><span>pubbakammasamaṅgino; </span></div><p><div class=verse-container id=tha-ap403:20.3><span>Annaṁ pānañca vatthañca, </span></div><p><div class=verse-container id=tha-ap403:20.4><span>sayanañca mahārahaṁ. </span></div><p><div class=verse-container id=tha-ap403:21.1><span>Puññakammena saṁyuttā, </span></div><p><div class=verse-container id=tha-ap403:21.2><span>nibbattissanti tāvade; </span></div><p><div class=verse-container id=tha-ap403:21.3><span>Sadā pamudito cāyaṁ, </span></div><p><div class=verse-container id=tha-ap403:21.4><span>bhavissati anāmayo. </span></div><p><div class=verse-container id=tha-ap403:22.1><span>Upapajjati yaṁ yoniṁ, </span></div><p><div class=verse-container id=tha-ap403:22.2><span>devattaṁ atha mānusaṁ; </span></div><p><div class=verse-container id=tha-ap403:22.3><span>Sabbattha sukhito hutvā, </span></div><p><div class=verse-container id=tha-ap403:22.4><span>manussattaṁ gamissati. </span></div><p><div class=verse-container id=tha-ap403:23.1><span>Ajjhāyako mantadharo, </span></div><p><div class=verse-container id=tha-ap403:23.2><span>tiṇṇaṁ vedāna pāragū; </span></div><p><div class=verse-container id=tha-ap403:23.3><span>Sambuddhaṁ upagantvāna, </span></div><p><div class=verse-container id=tha-ap403:23.4><span>arahā so bhavissati’. </span></div><p><div class=verse-container id=tha-ap403:24.1><span>Yato sarāmi attānaṁ, </span></div><p><div class=verse-container id=tha-ap403:24.2><span>yato pattosmi viññutaṁ; </span></div><p><div class=verse-container id=tha-ap403:24.3><span>Bhoge me ūnatā natthi, </span></div><p><div class=verse-container id=tha-ap403:24.4><span>phaladānassidaṁ phalaṁ. </span></div><p><div class=verse-container id=tha-ap403:25.1><span>Varadhammamanuppatto, </span></div><p><div class=verse-container id=tha-ap403:25.2><span>rāgadose samūhaniṁ; </span></div><p><div class=verse-container id=tha-ap403:25.3><span>Sabbāsavaparikkhīṇo, </span></div><p><div class=verse-container id=tha-ap403:25.4><span>natthi dāni punabbhavo. </span></div><p><div class=verse-container id=tha-ap403:26.1><span>Kilesā jhāpitā mayhaṁ, </span></div><p><div class=verse-container id=tha-ap403:26.2><span>bhavā sabbe samūhatā; </span></div><p><div class=verse-container id=tha-ap403:26.3><span>Nāgova bandhanaṁ chetvā, </span></div><p><div class=verse-container id=tha-ap403:26.4><span>viharāmi anāsavo. </span></div><p><div class=verse-container id=tha-ap403:27.1><span>Svāgataṁ vata me āsi, </span></div><p><div class=verse-container id=tha-ap403:27.2><span>mama buddhassa santike; </span></div><p><div class=verse-container id=tha-ap403:27.3><span>Tisso vijjā anuppattā, </span></div><p><div class=verse-container id=tha-ap403:27.4><span>kataṁ buddhassa sāsanaṁ. </span></div><p><div class=verse-container id=tha-ap403:28.1><span>Paṭisambhidā catasso, </span></div><p><div class=verse-container id=tha-ap403:28.2><span>vimokkhāpi ca aṭṭhime; </span></div><p><div class=verse-container id=tha-ap403:28.3><span>Chaḷabhiññā sacchikatā, </span></div><p><div class=verse-container id=tha-ap403:28.4><span>kataṁ buddhassa sāsanaṁ”. </span></div><p><div class=verse-container id=tha-ap403:29.1><span>Itthaṁ sudaṁ āyasmā tissametteyyo thero imā gāthāyo abhāsitthāti. </span></div><p><div class=verse-container id=tha-ap403:30.1><span>Tissametteyyattherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0402.html>Previous</a><a href=/canon/en/pli/ms/sutta/kn/tha-ap/tha-ap0404.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>