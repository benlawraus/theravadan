<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0338.html>Previous</a><a href=/canon/en/pli/ms/sutta/kn/tha-ap/tha-ap0340.html>Next</a></div><p id=tha-ap339:0.1><span class=root>Therāpadāna </span><br><p id=tha-ap339:0.2><span class=root>Gandhodakavagga </span><br><p id=tha-ap339:0.3><span class="root big-bold">Tiṇakuṭidāyakattheraapadāna </span><br><p id=tha-ap339:1.1><span class=root>“Nagare bandhumatiyā, </span><br><p id=tha-ap339:1.2><span class=root>ahosiṁ parakammiko; </span><br><p id=tha-ap339:1.3><span class=root>Parakammāyane yutto, </span><br><p id=tha-ap339:1.4><span class=root>parabhattaṁ apassito. </span><br><p id=tha-ap339:2.1><span class=root>Rahogato nisīditvā, </span><br><p id=tha-ap339:2.2><span class=root>evaṁ cintesahaṁ tadā; </span><br><p id=tha-ap339:2.3><span class=root>Buddho loke samuppanno, </span><br><p id=tha-ap339:2.4><span class=root>adhikāro ca natthi me. </span><br><p id=tha-ap339:3.1><span class=root>Kālo me gatiṁ sodhetuṁ, </span><br><p id=tha-ap339:3.2><span class=root>khaṇo me paṭipādito; </span><br><p id=tha-ap339:3.3><span class=root>Dukkho nirayasamphasso, </span><br><p id=tha-ap339:3.4><span class=root>apuññānañhi pāṇinaṁ. </span><br><p id=tha-ap339:4.1><span class=root>Evāhaṁ cintayitvāna, </span><br><p id=tha-ap339:4.2><span class=root>kammasāmiṁ upāgamiṁ; </span><br><p id=tha-ap339:4.3><span class=root>Ekāhaṁ kammaṁ yācitvā, </span><br><p id=tha-ap339:4.4><span class=root>vipinaṁ pāvisiṁ ahaṁ. </span><br><p id=tha-ap339:5.1><span class=root>Tiṇakaṭṭhañca valliñca, </span><br><p id=tha-ap339:5.2><span class=root>āharitvānahaṁ tadā; </span><br><p id=tha-ap339:5.3><span class=root>Tidaṇḍake ṭhapetvāna, </span><br><p id=tha-ap339:5.4><span class=root>akaṁ tiṇakuṭiṁ ahaṁ. </span><br><p id=tha-ap339:6.1><span class=root>Saṅghassatthāya kuṭikaṁ, </span><br><p id=tha-ap339:6.2><span class=root>niyyādetvāna taṁ ahaṁ; </span><br><p id=tha-ap339:6.3><span class=root>Tadaheyeva āgantvā, </span><br><p id=tha-ap339:6.4><span class=root>kammasāmiṁ upāgamiṁ. </span><br><p id=tha-ap339:7.1><span class=root>Tena kammena sukatena, </span><br><p id=tha-ap339:7.2><span class=root>tāvatiṁsamagacchahaṁ; </span><br><p id=tha-ap339:7.3><span class=root>Tattha me sukataṁ byamhaṁ, </span><br><p id=tha-ap339:7.4><span class=root>kuṭikāya sunimmitaṁ. </span><br><p id=tha-ap339:8.1><span class=root>Sahassakaṇḍaṁ satabheṇḍu, </span><br><p id=tha-ap339:8.2><span class=root>dhajālu haritāmayaṁ; </span><br><p id=tha-ap339:8.3><span class=root>Satasahassaniyyūhā, </span><br><p id=tha-ap339:8.4><span class=root>byamhe pātubhaviṁsu me. </span><br><p id=tha-ap339:9.1><span class=root>Yaṁ yaṁ yonupapajjāmi, </span><br><p id=tha-ap339:9.2><span class=root>devattaṁ atha mānusaṁ; </span><br><p id=tha-ap339:9.3><span class=root>Mama saṅkappamaññāya, </span><br><p id=tha-ap339:9.4><span class=root>pāsādo upatiṭṭhati. </span><br><p id=tha-ap339:10.1><span class=root>Bhayaṁ vā chambhitattaṁ vā, </span><br><p id=tha-ap339:10.2><span class=root>lomahaṁso na vijjati; </span><br><p id=tha-ap339:10.3><span class=root>Tāsaṁ mama na jānāmi, </span><br><p id=tha-ap339:10.4><span class=root>tiṇakuṭikāyidaṁ phalaṁ. </span><br><p id=tha-ap339:11.1><span class=root>Sīhabyagghā ca dīpī ca, </span><br><p id=tha-ap339:11.2><span class=root>acchakokataracchakā; </span><br><p id=tha-ap339:11.3><span class=root>Sabbe maṁ parivajjenti, </span><br><p id=tha-ap339:11.4><span class=root>tiṇakuṭikāyidaṁ phalaṁ. </span><br><p id=tha-ap339:12.1><span class=root>Sarīsapā ca bhūtā ca, </span><br><p id=tha-ap339:12.2><span class=root>ahī kumbhaṇḍarakkhasā; </span><br><p id=tha-ap339:12.3><span class=root>Tepi maṁ parivajjenti, </span><br><p id=tha-ap339:12.4><span class=root>tiṇakuṭikāyidaṁ phalaṁ. </span><br><p id=tha-ap339:13.1><span class=root>Na pāpasupinassāpi, </span><br><p id=tha-ap339:13.2><span class=root>sarāmi dassanaṁ mama; </span><br><p id=tha-ap339:13.3><span class=root>Upaṭṭhitā sati mayhaṁ, </span><br><p id=tha-ap339:13.4><span class=root>tiṇakuṭikāyidaṁ phalaṁ. </span><br><p id=tha-ap339:14.1><span class=root>Tāyeva tiṇakuṭikāya, </span><br><p id=tha-ap339:14.2><span class=root>anubhotvāna sampadā; </span><br><p id=tha-ap339:14.3><span class=root>Gotamassa bhagavato, </span><br><p id=tha-ap339:14.4><span class=root>dhammaṁ sacchikariṁ ahaṁ. </span><br><p id=tha-ap339:15.1><span class=root>Ekanavutito kappe, </span><br><p id=tha-ap339:15.2><span class=root>yaṁ kammamakariṁ tadā; </span><br><p id=tha-ap339:15.3><span class=root>Duggatiṁ nābhijānāmi, </span><br><p id=tha-ap339:15.4><span class=root>tiṇakuṭikāyidaṁ phalaṁ. </span><br><p id=tha-ap339:16.1><span class=root>Paṭisambhidā catasso, </span><br><p id=tha-ap339:16.2><span class=root>…pe… </span><br><p id=tha-ap339:16.3><span class=root>kataṁ buddhassa sāsanaṁ”. </span><br><p id=tha-ap339:17.1><span class=root>Itthaṁ sudaṁ āyasmā tiṇakuṭidāyako thero imā gāthāyo abhāsitthāti. </span><br><p id=tha-ap339:18.1><span class=root>Tiṇakuṭidāyakattherassāpadānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>