<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0537.html>Previous</a><a href=/canon/en/pli/ms/sutta/kn/tha-ap/tha-ap0539.html>Next</a></div><p id=tha-ap538:0.1><span class=root>Therāpadāna </span><br><p id=tha-ap538:0.2><span class=root>Kaccāyanavagga </span><br><p id=tha-ap538:0.3><span class="root big-bold">Bāhiyattheraapadāna </span><br><p id=tha-ap538:1.1><span class=root>“Ito satasahassamhi, </span><br><p id=tha-ap538:1.2><span class=root>kappe uppajji nāyako; </span><br><p id=tha-ap538:1.3><span class=root>Mahappabho tilokaggo, </span><br><p id=tha-ap538:1.4><span class=root>nāmena padumuttaro. </span><br><p id=tha-ap538:2.1><span class=root>Khippābhiññassa bhikkhussa, </span><br><p id=tha-ap538:2.2><span class=root>guṇaṁ kittayato mune; </span><br><p id=tha-ap538:2.3><span class=root>Sutvā udaggacittohaṁ, </span><br><p id=tha-ap538:2.4><span class=root>kāraṁ katvā mahesino. </span><br><p id=tha-ap538:3.1><span class=root>Datvā sattāhikaṁ dānaṁ, </span><br><p id=tha-ap538:3.2><span class=root>sasissassa mune ahaṁ; </span><br><p id=tha-ap538:3.3><span class=root>Abhivādiya sambuddhaṁ, </span><br><p id=tha-ap538:3.4><span class=root>taṁ ṭhānaṁ patthayiṁ tadā. </span><br><p id=tha-ap538:4.1><span class=root>Tato maṁ byākari buddho, </span><br><p id=tha-ap538:4.2><span class=root>‘etaṁ passatha brāhmaṇaṁ; </span><br><p id=tha-ap538:4.3><span class=root>Patitaṁ pādamūle me, </span><br><p id=tha-ap538:4.4><span class=root>cariyaṁ paccavekkhaṇaṁ. </span><br><p id=tha-ap538:5.1><span class=root>Hemayaññopacitaṅgaṁ, </span><br><p id=tha-ap538:5.2><span class=root>avadātatanuttacaṁ; </span><br><p id=tha-ap538:5.3><span class=root>Palambabimbatamboṭṭhaṁ, </span><br><p id=tha-ap538:5.4><span class=root>setatiṇhasamaṁ dijaṁ. </span><br><p id=tha-ap538:6.1><span class=root>Guṇathāmabahutaraṁ, </span><br><p id=tha-ap538:6.2><span class=root>samuggatatanūruhaṁ; </span><br><p id=tha-ap538:6.3><span class=root>Guṇoghāyatanībhūtaṁ, </span><br><p id=tha-ap538:6.4><span class=root>pītisamphullitānanaṁ. </span><br><p id=tha-ap538:7.1><span class=root>Eso patthayate ṭhānaṁ, </span><br><p id=tha-ap538:7.2><span class=root>khippābhiññassa bhikkhuno; </span><br><p id=tha-ap538:7.3><span class=root>Anāgate mahāvīro, </span><br><p id=tha-ap538:7.4><span class=root>gotamo nāma hessati. </span><br><p id=tha-ap538:8.1><span class=root>Tassa dhammesu dāyādo, </span><br><p id=tha-ap538:8.2><span class=root>oraso dhammanimmito; </span><br><p id=tha-ap538:8.3><span class=root>Bāhiyo nāma nāmena, </span><br><p id=tha-ap538:8.4><span class=root>hessati satthu sāvako’. </span><br><p id=tha-ap538:9.1><span class=root>Tadā hi tuṭṭho vuṭṭhāya, </span><br><p id=tha-ap538:9.2><span class=root>yāvajīvaṁ mahāmune; </span><br><p id=tha-ap538:9.3><span class=root>Kāraṁ katvā cuto saggaṁ, </span><br><p id=tha-ap538:9.4><span class=root>agaṁ sabhavanaṁ yathā. </span><br><p id=tha-ap538:10.1><span class=root>Devabhūto manusso vā, </span><br><p id=tha-ap538:10.2><span class=root>sukhito tassa kammuno; </span><br><p id=tha-ap538:10.3><span class=root>Vāhasā saṁsaritvāna, </span><br><p id=tha-ap538:10.4><span class=root>sampattimanubhomahaṁ. </span><br><p id=tha-ap538:11.1><span class=root>Puna kassapavīrassa, </span><br><p id=tha-ap538:11.2><span class=root>atthamentamhi sāsane; </span><br><p id=tha-ap538:11.3><span class=root>Āruyha selasikharaṁ, </span><br><p id=tha-ap538:11.4><span class=root>yuñjitvā jinasāsanaṁ. </span><br><p id=tha-ap538:12.1><span class=root>Visuddhasīlo sappañño, </span><br><p id=tha-ap538:12.2><span class=root>jinasāsanakārako; </span><br><p id=tha-ap538:12.3><span class=root>Tato cutā pañca janā, </span><br><p id=tha-ap538:12.4><span class=root>devalokaṁ agamhase. </span><br><p id=tha-ap538:13.1><span class=root>Tatohaṁ bāhiyo jāto, </span><br><p id=tha-ap538:13.2><span class=root>bhārukacche puruttame; </span><br><p id=tha-ap538:13.3><span class=root>Tato nāvāya pakkhando, </span><br><p id=tha-ap538:13.4><span class=root>sāgaraṁ appasiddhiyaṁ. </span><br><p id=tha-ap538:14.1><span class=root>Tato nāvā abhijjittha, </span><br><p id=tha-ap538:14.2><span class=root>gantvāna katipāhakaṁ; </span><br><p id=tha-ap538:14.3><span class=root>Tadā bhīsanake ghore, </span><br><p id=tha-ap538:14.4><span class=root>patito makarākare. </span><br><p id=tha-ap538:15.1><span class=root>Tadāhaṁ vāyamitvāna, </span><br><p id=tha-ap538:15.2><span class=root>santaritvā mahodadhiṁ; </span><br><p id=tha-ap538:15.3><span class=root>Suppārapaṭṭanavaraṁ, </span><br><p id=tha-ap538:15.4><span class=root>sampatto mandavedhito. </span><br><p id=tha-ap538:16.1><span class=root>Dārucīraṁ nivāsetvā, </span><br><p id=tha-ap538:16.2><span class=root>gāmaṁ piṇḍāya pāvisiṁ; </span><br><p id=tha-ap538:16.3><span class=root>Tadāha so jano tuṭṭho, </span><br><p id=tha-ap538:16.4><span class=root>‘arahāyamidhāgato. </span><br><p id=tha-ap538:17.1><span class=root>Imaṁ annena pānena, </span><br><p id=tha-ap538:17.2><span class=root>vatthena sayanena ca; </span><br><p id=tha-ap538:17.3><span class=root>Bhesajjena ca sakkatvā, </span><br><p id=tha-ap538:17.4><span class=root>hessāma sukhitā mayaṁ’. </span><br><p id=tha-ap538:18.1><span class=root>Paccayānaṁ tadā lābhī, </span><br><p id=tha-ap538:18.2><span class=root>tehi sakkatapūjito; </span><br><p id=tha-ap538:18.3><span class=root>Arahāhanti saṅkappaṁ, </span><br><p id=tha-ap538:18.4><span class=root>uppādesiṁ ayoniso. </span><br><p id=tha-ap538:19.1><span class=root>Tato me cittamaññāya, </span><br><p id=tha-ap538:19.2><span class=root>codayī pubbadevatā; </span><br><p id=tha-ap538:19.3><span class=root>‘Na tvaṁ upāyamaggaññū, </span><br><p id=tha-ap538:19.4><span class=root>kuto tvaṁ arahā bhave’. </span><br><p id=tha-ap538:20.1><span class=root>Codito tāya saṁviggo, </span><br><p id=tha-ap538:20.2><span class=root>tadāhaṁ paripucchi taṁ; </span><br><p id=tha-ap538:20.3><span class=root>‘Ke vā ete kuhiṁ loke, </span><br><p id=tha-ap538:20.4><span class=root>arahanto naruttamā’. </span><br><p id=tha-ap538:21.1><span class=root>‘Sāvatthiyaṁ kosalamandire jino, </span><br><p id=tha-ap538:21.2><span class=root>Pahūtapañño varabhūrimedhaso; </span><br><p id=tha-ap538:21.3><span class=root>So sakyaputto arahā anāsavo, </span><br><p id=tha-ap538:21.4><span class=root>Deseti dhammaṁ arahattapattiyā’. </span><br><p id=tha-ap538:22.1><span class=root>Tadassa sutvā vacanaṁ supīṇito, </span><br><p id=tha-ap538:22.2><span class=root>Nidhiṁva laddhā kapaṇoti vimhito; </span><br><p id=tha-ap538:22.3><span class=root>Udaggacitto arahattamuttamaṁ, </span><br><p id=tha-ap538:22.4><span class=root>Sudassanaṁ daṭṭhumanantagocaraṁ. </span><br><p id=tha-ap538:23.1><span class=root>Tadā tato nikkhamitvāna ‘satthuno, </span><br><p id=tha-ap538:23.2><span class=root>Sadā jinaṁ passāmi vimalānanaṁ’; </span><br><p id=tha-ap538:23.3><span class=root>Upecca rammaṁ vijitavhayaṁ vanaṁ, </span><br><p id=tha-ap538:23.4><span class=root>Dije apucchiṁ ‘kuhiṁ lokanandano’. </span><br><p id=tha-ap538:24.1><span class=root>‘Tato avocuṁ naradevavandito, </span><br><p id=tha-ap538:24.2><span class=root>Puraṁ paviṭṭho asanesanāya so; </span><br><p id=tha-ap538:24.3><span class=root>Sasova khippaṁ munidassanussuko, </span><br><p id=tha-ap538:24.4><span class=root>Upecca vandāhi tamaggapuggalaṁ’. </span><br><p id=tha-ap538:25.1><span class=root>Tatohaṁ tuvaṭaṁ gantvā, </span><br><p id=tha-ap538:25.2><span class=root>sāvatthiṁ puramuttamaṁ; </span><br><p id=tha-ap538:25.3><span class=root>Vicarantaṁ tamaddakkhiṁ, </span><br><p id=tha-ap538:25.4><span class=root>piṇḍatthaṁ apihāgidhaṁ. </span><br><p id=tha-ap538:26.1><span class=root>Pattapāṇiṁ alolakkhaṁ, </span><br><p id=tha-ap538:26.2><span class=root>pācayantaṁ pītākaraṁ; </span><br><p id=tha-ap538:26.3><span class=root>Sirīnilayasaṅkāsaṁ, </span><br><p id=tha-ap538:26.4><span class=root>ravidittiharānanaṁ. </span><br><p id=tha-ap538:27.1><span class=root>Taṁ samecca nipaccāhaṁ, </span><br><p id=tha-ap538:27.2><span class=root>idaṁ vacanamabraviṁ; </span><br><p id=tha-ap538:27.3><span class=root>‘Kupathe vippanaṭṭhassa, </span><br><p id=tha-ap538:27.4><span class=root>saraṇaṁ hohi gotama’. </span><br><p id=tha-ap538:28.1><span class=root>‘Pāṇasantāraṇatthāya, </span><br><p id=tha-ap538:28.2><span class=root>piṇḍāya vicarāmahaṁ; </span><br><p id=tha-ap538:28.3><span class=root>Na te dhammakathākālo’, </span><br><p id=tha-ap538:28.4><span class=root>iccāha munisattamo. </span><br><p id=tha-ap538:29.1><span class=root>Tadā punappunaṁ buddhaṁ, </span><br><p id=tha-ap538:29.2><span class=root>āyāciṁ dhammalālaso; </span><br><p id=tha-ap538:29.3><span class=root>Yo me dhammamadesesi, </span><br><p id=tha-ap538:29.4><span class=root>gambhīraṁ suññataṁ padaṁ. </span><br><p id=tha-ap538:30.1><span class=root>Tassa dhammaṁ suṇitvāna, </span><br><p id=tha-ap538:30.2><span class=root>pāpuṇiṁ āsavakkhayaṁ; </span><br><p id=tha-ap538:30.3><span class=root>Parikkhīṇāyuko santo, </span><br><p id=tha-ap538:30.4><span class=root>aho satthānukampako. </span><br><p id=tha-ap538:31.1><span class=root>Kilesā jhāpitā mayhaṁ, </span><br><p id=tha-ap538:31.2><span class=root>…pe… </span><br><p id=tha-ap538:31.3><span class=root>viharāmi anāsavo. </span><br><p id=tha-ap538:32.1><span class=root>Svāgataṁ vata me āsi, </span><br><p id=tha-ap538:32.2><span class=root>…pe… </span><br><p id=tha-ap538:32.3><span class=root>kataṁ buddhassa sāsanaṁ. </span><br><p id=tha-ap538:33.1><span class=root>Paṭisambhidā catasso, </span><br><p id=tha-ap538:33.2><span class=root>…pe… </span><br><p id=tha-ap538:33.3><span class=root>kataṁ buddhassa sāsanaṁ. </span><br><p id=tha-ap538:34.1><span class=root>Evaṁ thero viyākāsi, </span><br><p id=tha-ap538:34.2><span class=root>bāhiyo dārucīriyo; </span><br><p id=tha-ap538:34.3><span class=root>Saṅkārakūṭe patito, </span><br><p id=tha-ap538:34.4><span class=root>bhūtāviṭṭhāya gāviyā. </span><br><p id=tha-ap538:35.1><span class=root>Attano pubbacariyaṁ, </span><br><p id=tha-ap538:35.2><span class=root>kittayitvā mahāmati; </span><br><p id=tha-ap538:35.3><span class=root>Parinibbāyi so thero, </span><br><p id=tha-ap538:35.4><span class=root>sāvatthiyaṁ puruttame. </span><br><p id=tha-ap538:36.1><span class=root>Nagarā nikkhamanto taṁ, </span><br><p id=tha-ap538:36.2><span class=root>disvāna isisattamo; </span><br><p id=tha-ap538:36.3><span class=root>Dārucīradharaṁ dhīraṁ, </span><br><p id=tha-ap538:36.4><span class=root>bāhiyaṁ bāhitāgamaṁ. </span><br><p id=tha-ap538:37.1><span class=root>Bhūmiyaṁ patitaṁ dantaṁ, </span><br><p id=tha-ap538:37.2><span class=root>indaketūva pātitaṁ; </span><br><p id=tha-ap538:37.3><span class=root>Gatāyuṁ sukkhakilesaṁ, </span><br><p id=tha-ap538:37.4><span class=root>jinasāsanakārakaṁ. </span><br><p id=tha-ap538:38.1><span class=root>Tato āmantayī satthā, </span><br><p id=tha-ap538:38.2><span class=root>sāvake sāsane rate; </span><br><p id=tha-ap538:38.3><span class=root>‘Gaṇhatha netvā jhāpetha, </span><br><p id=tha-ap538:38.4><span class=root>tanuṁ sabrahmacārino. </span><br><p id=tha-ap538:39.1><span class=root>Thūpaṁ karotha pūjetha, </span><br><p id=tha-ap538:39.2><span class=root>nibbuto so mahāmati; </span><br><p id=tha-ap538:39.3><span class=root>Khippābhiññānamesaggo, </span><br><p id=tha-ap538:39.4><span class=root>sāvako me vacokaro. </span><br><p id=tha-ap538:40.1><span class=root>Sahassamapi ce gāthā, </span><br><p id=tha-ap538:40.2><span class=root>anatthapadasañhitā; </span><br><p id=tha-ap538:40.3><span class=root>Ekaṁ gāthāpadaṁ seyyo, </span><br><p id=tha-ap538:40.4><span class=root>yaṁ sutvā upasammati. </span><br><p id=tha-ap538:41.1><span class=root>Yattha āpo ca pathavī, </span><br><p id=tha-ap538:41.2><span class=root>tejo vāyo na gādhati; </span><br><p id=tha-ap538:41.3><span class=root>Na tattha sukkā jotanti, </span><br><p id=tha-ap538:41.4><span class=root>ādicco na pakāsati. </span><br><p id=tha-ap538:42.1><span class=root>Na tattha candimā bhāti, </span><br><p id=tha-ap538:42.2><span class=root>tamo tattha na vijjati; </span><br><p id=tha-ap538:42.3><span class=root>Yadā ca attanā vedi, </span><br><p id=tha-ap538:42.4><span class=root>munimonena brāhmaṇo. </span><br><p id=tha-ap538:43.1><span class=root>Atha rūpā arūpā ca, </span><br><p id=tha-ap538:43.2><span class=root>sukhadukkhā vimuccati’; </span><br><p id=tha-ap538:43.3><span class=root>Iccevaṁ abhaṇī nātho, </span><br><p id=tha-ap538:43.4><span class=root>tilokasaraṇo muni”. </span><br><p id=tha-ap538:44.1><span class=root>Itthaṁ sudaṁ āyasmā bāhiyo thero imā gāthāyo abhāsitthāti. </span><br><p id=tha-ap538:45.1><span class=root>Bāhiyattherassāpadānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>