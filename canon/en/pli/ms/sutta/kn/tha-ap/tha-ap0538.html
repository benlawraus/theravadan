<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0537.html>Previous</a><a href=/canon/en/pli/ms/sutta/kn/tha-ap/tha-ap0539.html>Next</a></div><p><div class=verse-container id=tha-ap538:0.1><span>Therāpadāna </span></div><p><div class=verse-container id=tha-ap538:0.2><span>Kaccāyanavagga </span></div><p><div class=verse-container id=tha-ap538:0.3><span class=big-bold>Bāhiyattheraapadāna </span></div><p><div class=verse-container id=tha-ap538:1.1><span>“Ito satasahassamhi, </span></div><p><div class=verse-container id=tha-ap538:1.2><span>kappe uppajji nāyako; </span></div><p><div class=verse-container id=tha-ap538:1.3><span>Mahappabho tilokaggo, </span></div><p><div class=verse-container id=tha-ap538:1.4><span>nāmena padumuttaro. </span></div><p><div class=verse-container id=tha-ap538:2.1><span>Khippābhiññassa bhikkhussa, </span></div><p><div class=verse-container id=tha-ap538:2.2><span>guṇaṁ kittayato mune; </span></div><p><div class=verse-container id=tha-ap538:2.3><span>Sutvā udaggacittohaṁ, </span></div><p><div class=verse-container id=tha-ap538:2.4><span>kāraṁ katvā mahesino. </span></div><p><div class=verse-container id=tha-ap538:3.1><span>Datvā sattāhikaṁ dānaṁ, </span></div><p><div class=verse-container id=tha-ap538:3.2><span>sasissassa mune ahaṁ; </span></div><p><div class=verse-container id=tha-ap538:3.3><span>Abhivādiya sambuddhaṁ, </span></div><p><div class=verse-container id=tha-ap538:3.4><span>taṁ ṭhānaṁ patthayiṁ tadā. </span></div><p><div class=verse-container id=tha-ap538:4.1><span>Tato maṁ byākari buddho, </span></div><p><div class=verse-container id=tha-ap538:4.2><span>‘etaṁ passatha brāhmaṇaṁ; </span></div><p><div class=verse-container id=tha-ap538:4.3><span>Patitaṁ pādamūle me, </span></div><p><div class=verse-container id=tha-ap538:4.4><span>cariyaṁ paccavekkhaṇaṁ. </span></div><p><div class=verse-container id=tha-ap538:5.1><span>Hemayaññopacitaṅgaṁ, </span></div><p><div class=verse-container id=tha-ap538:5.2><span>avadātatanuttacaṁ; </span></div><p><div class=verse-container id=tha-ap538:5.3><span>Palambabimbatamboṭṭhaṁ, </span></div><p><div class=verse-container id=tha-ap538:5.4><span>setatiṇhasamaṁ dijaṁ. </span></div><p><div class=verse-container id=tha-ap538:6.1><span>Guṇathāmabahutaraṁ, </span></div><p><div class=verse-container id=tha-ap538:6.2><span>samuggatatanūruhaṁ; </span></div><p><div class=verse-container id=tha-ap538:6.3><span>Guṇoghāyatanībhūtaṁ, </span></div><p><div class=verse-container id=tha-ap538:6.4><span>pītisamphullitānanaṁ. </span></div><p><div class=verse-container id=tha-ap538:7.1><span>Eso patthayate ṭhānaṁ, </span></div><p><div class=verse-container id=tha-ap538:7.2><span>khippābhiññassa bhikkhuno; </span></div><p><div class=verse-container id=tha-ap538:7.3><span>Anāgate mahāvīro, </span></div><p><div class=verse-container id=tha-ap538:7.4><span>gotamo nāma hessati. </span></div><p><div class=verse-container id=tha-ap538:8.1><span>Tassa dhammesu dāyādo, </span></div><p><div class=verse-container id=tha-ap538:8.2><span>oraso dhammanimmito; </span></div><p><div class=verse-container id=tha-ap538:8.3><span>Bāhiyo nāma nāmena, </span></div><p><div class=verse-container id=tha-ap538:8.4><span>hessati satthu sāvako’. </span></div><p><div class=verse-container id=tha-ap538:9.1><span>Tadā hi tuṭṭho vuṭṭhāya, </span></div><p><div class=verse-container id=tha-ap538:9.2><span>yāvajīvaṁ mahāmune; </span></div><p><div class=verse-container id=tha-ap538:9.3><span>Kāraṁ katvā cuto saggaṁ, </span></div><p><div class=verse-container id=tha-ap538:9.4><span>agaṁ sabhavanaṁ yathā. </span></div><p><div class=verse-container id=tha-ap538:10.1><span>Devabhūto manusso vā, </span></div><p><div class=verse-container id=tha-ap538:10.2><span>sukhito tassa kammuno; </span></div><p><div class=verse-container id=tha-ap538:10.3><span>Vāhasā saṁsaritvāna, </span></div><p><div class=verse-container id=tha-ap538:10.4><span>sampattimanubhomahaṁ. </span></div><p><div class=verse-container id=tha-ap538:11.1><span>Puna kassapavīrassa, </span></div><p><div class=verse-container id=tha-ap538:11.2><span>atthamentamhi sāsane; </span></div><p><div class=verse-container id=tha-ap538:11.3><span>Āruyha selasikharaṁ, </span></div><p><div class=verse-container id=tha-ap538:11.4><span>yuñjitvā jinasāsanaṁ. </span></div><p><div class=verse-container id=tha-ap538:12.1><span>Visuddhasīlo sappañño, </span></div><p><div class=verse-container id=tha-ap538:12.2><span>jinasāsanakārako; </span></div><p><div class=verse-container id=tha-ap538:12.3><span>Tato cutā pañca janā, </span></div><p><div class=verse-container id=tha-ap538:12.4><span>devalokaṁ agamhase. </span></div><p><div class=verse-container id=tha-ap538:13.1><span>Tatohaṁ bāhiyo jāto, </span></div><p><div class=verse-container id=tha-ap538:13.2><span>bhārukacche puruttame; </span></div><p><div class=verse-container id=tha-ap538:13.3><span>Tato nāvāya pakkhando, </span></div><p><div class=verse-container id=tha-ap538:13.4><span>sāgaraṁ appasiddhiyaṁ. </span></div><p><div class=verse-container id=tha-ap538:14.1><span>Tato nāvā abhijjittha, </span></div><p><div class=verse-container id=tha-ap538:14.2><span>gantvāna katipāhakaṁ; </span></div><p><div class=verse-container id=tha-ap538:14.3><span>Tadā bhīsanake ghore, </span></div><p><div class=verse-container id=tha-ap538:14.4><span>patito makarākare. </span></div><p><div class=verse-container id=tha-ap538:15.1><span>Tadāhaṁ vāyamitvāna, </span></div><p><div class=verse-container id=tha-ap538:15.2><span>santaritvā mahodadhiṁ; </span></div><p><div class=verse-container id=tha-ap538:15.3><span>Suppārapaṭṭanavaraṁ, </span></div><p><div class=verse-container id=tha-ap538:15.4><span>sampatto mandavedhito. </span></div><p><div class=verse-container id=tha-ap538:16.1><span>Dārucīraṁ nivāsetvā, </span></div><p><div class=verse-container id=tha-ap538:16.2><span>gāmaṁ piṇḍāya pāvisiṁ; </span></div><p><div class=verse-container id=tha-ap538:16.3><span>Tadāha so jano tuṭṭho, </span></div><p><div class=verse-container id=tha-ap538:16.4><span>‘arahāyamidhāgato. </span></div><p><div class=verse-container id=tha-ap538:17.1><span>Imaṁ annena pānena, </span></div><p><div class=verse-container id=tha-ap538:17.2><span>vatthena sayanena ca; </span></div><p><div class=verse-container id=tha-ap538:17.3><span>Bhesajjena ca sakkatvā, </span></div><p><div class=verse-container id=tha-ap538:17.4><span>hessāma sukhitā mayaṁ’. </span></div><p><div class=verse-container id=tha-ap538:18.1><span>Paccayānaṁ tadā lābhī, </span></div><p><div class=verse-container id=tha-ap538:18.2><span>tehi sakkatapūjito; </span></div><p><div class=verse-container id=tha-ap538:18.3><span>Arahāhanti saṅkappaṁ, </span></div><p><div class=verse-container id=tha-ap538:18.4><span>uppādesiṁ ayoniso. </span></div><p><div class=verse-container id=tha-ap538:19.1><span>Tato me cittamaññāya, </span></div><p><div class=verse-container id=tha-ap538:19.2><span>codayī pubbadevatā; </span></div><p><div class=verse-container id=tha-ap538:19.3><span>‘Na tvaṁ upāyamaggaññū, </span></div><p><div class=verse-container id=tha-ap538:19.4><span>kuto tvaṁ arahā bhave’. </span></div><p><div class=verse-container id=tha-ap538:20.1><span>Codito tāya saṁviggo, </span></div><p><div class=verse-container id=tha-ap538:20.2><span>tadāhaṁ paripucchi taṁ; </span></div><p><div class=verse-container id=tha-ap538:20.3><span>‘Ke vā ete kuhiṁ loke, </span></div><p><div class=verse-container id=tha-ap538:20.4><span>arahanto naruttamā’. </span></div><p><div class=verse-container id=tha-ap538:21.1><span>‘Sāvatthiyaṁ kosalamandire jino, </span></div><p><div class=verse-container id=tha-ap538:21.2><span>Pahūtapañño varabhūrimedhaso; </span></div><p><div class=verse-container id=tha-ap538:21.3><span>So sakyaputto arahā anāsavo, </span></div><p><div class=verse-container id=tha-ap538:21.4><span>Deseti dhammaṁ arahattapattiyā’. </span></div><p><div class=verse-container id=tha-ap538:22.1><span>Tadassa sutvā vacanaṁ supīṇito, </span></div><p><div class=verse-container id=tha-ap538:22.2><span>Nidhiṁva laddhā kapaṇoti vimhito; </span></div><p><div class=verse-container id=tha-ap538:22.3><span>Udaggacitto arahattamuttamaṁ, </span></div><p><div class=verse-container id=tha-ap538:22.4><span>Sudassanaṁ daṭṭhumanantagocaraṁ. </span></div><p><div class=verse-container id=tha-ap538:23.1><span>Tadā tato nikkhamitvāna ‘satthuno, </span></div><p><div class=verse-container id=tha-ap538:23.2><span>Sadā jinaṁ passāmi vimalānanaṁ’; </span></div><p><div class=verse-container id=tha-ap538:23.3><span>Upecca rammaṁ vijitavhayaṁ vanaṁ, </span></div><p><div class=verse-container id=tha-ap538:23.4><span>Dije apucchiṁ ‘kuhiṁ lokanandano’. </span></div><p><div class=verse-container id=tha-ap538:24.1><span>‘Tato avocuṁ naradevavandito, </span></div><p><div class=verse-container id=tha-ap538:24.2><span>Puraṁ paviṭṭho asanesanāya so; </span></div><p><div class=verse-container id=tha-ap538:24.3><span>Sasova khippaṁ munidassanussuko, </span></div><p><div class=verse-container id=tha-ap538:24.4><span>Upecca vandāhi tamaggapuggalaṁ’. </span></div><p><div class=verse-container id=tha-ap538:25.1><span>Tatohaṁ tuvaṭaṁ gantvā, </span></div><p><div class=verse-container id=tha-ap538:25.2><span>sāvatthiṁ puramuttamaṁ; </span></div><p><div class=verse-container id=tha-ap538:25.3><span>Vicarantaṁ tamaddakkhiṁ, </span></div><p><div class=verse-container id=tha-ap538:25.4><span>piṇḍatthaṁ apihāgidhaṁ. </span></div><p><div class=verse-container id=tha-ap538:26.1><span>Pattapāṇiṁ alolakkhaṁ, </span></div><p><div class=verse-container id=tha-ap538:26.2><span>pācayantaṁ pītākaraṁ; </span></div><p><div class=verse-container id=tha-ap538:26.3><span>Sirīnilayasaṅkāsaṁ, </span></div><p><div class=verse-container id=tha-ap538:26.4><span>ravidittiharānanaṁ. </span></div><p><div class=verse-container id=tha-ap538:27.1><span>Taṁ samecca nipaccāhaṁ, </span></div><p><div class=verse-container id=tha-ap538:27.2><span>idaṁ vacanamabraviṁ; </span></div><p><div class=verse-container id=tha-ap538:27.3><span>‘Kupathe vippanaṭṭhassa, </span></div><p><div class=verse-container id=tha-ap538:27.4><span>saraṇaṁ hohi gotama’. </span></div><p><div class=verse-container id=tha-ap538:28.1><span>‘Pāṇasantāraṇatthāya, </span></div><p><div class=verse-container id=tha-ap538:28.2><span>piṇḍāya vicarāmahaṁ; </span></div><p><div class=verse-container id=tha-ap538:28.3><span>Na te dhammakathākālo’, </span></div><p><div class=verse-container id=tha-ap538:28.4><span>iccāha munisattamo. </span></div><p><div class=verse-container id=tha-ap538:29.1><span>Tadā punappunaṁ buddhaṁ, </span></div><p><div class=verse-container id=tha-ap538:29.2><span>āyāciṁ dhammalālaso; </span></div><p><div class=verse-container id=tha-ap538:29.3><span>Yo me dhammamadesesi, </span></div><p><div class=verse-container id=tha-ap538:29.4><span>gambhīraṁ suññataṁ padaṁ. </span></div><p><div class=verse-container id=tha-ap538:30.1><span>Tassa dhammaṁ suṇitvāna, </span></div><p><div class=verse-container id=tha-ap538:30.2><span>pāpuṇiṁ āsavakkhayaṁ; </span></div><p><div class=verse-container id=tha-ap538:30.3><span>Parikkhīṇāyuko santo, </span></div><p><div class=verse-container id=tha-ap538:30.4><span>aho satthānukampako. </span></div><p><div class=verse-container id=tha-ap538:31.1><span>Kilesā jhāpitā mayhaṁ, </span></div><p><div class=verse-container id=tha-ap538:31.2><span>…pe… </span></div><p><div class=verse-container id=tha-ap538:31.3><span>viharāmi anāsavo. </span></div><p><div class=verse-container id=tha-ap538:32.1><span>Svāgataṁ vata me āsi, </span></div><p><div class=verse-container id=tha-ap538:32.2><span>…pe… </span></div><p><div class=verse-container id=tha-ap538:32.3><span>kataṁ buddhassa sāsanaṁ. </span></div><p><div class=verse-container id=tha-ap538:33.1><span>Paṭisambhidā catasso, </span></div><p><div class=verse-container id=tha-ap538:33.2><span>…pe… </span></div><p><div class=verse-container id=tha-ap538:33.3><span>kataṁ buddhassa sāsanaṁ. </span></div><p><div class=verse-container id=tha-ap538:34.1><span>Evaṁ thero viyākāsi, </span></div><p><div class=verse-container id=tha-ap538:34.2><span>bāhiyo dārucīriyo; </span></div><p><div class=verse-container id=tha-ap538:34.3><span>Saṅkārakūṭe patito, </span></div><p><div class=verse-container id=tha-ap538:34.4><span>bhūtāviṭṭhāya gāviyā. </span></div><p><div class=verse-container id=tha-ap538:35.1><span>Attano pubbacariyaṁ, </span></div><p><div class=verse-container id=tha-ap538:35.2><span>kittayitvā mahāmati; </span></div><p><div class=verse-container id=tha-ap538:35.3><span>Parinibbāyi so thero, </span></div><p><div class=verse-container id=tha-ap538:35.4><span>sāvatthiyaṁ puruttame. </span></div><p><div class=verse-container id=tha-ap538:36.1><span>Nagarā nikkhamanto taṁ, </span></div><p><div class=verse-container id=tha-ap538:36.2><span>disvāna isisattamo; </span></div><p><div class=verse-container id=tha-ap538:36.3><span>Dārucīradharaṁ dhīraṁ, </span></div><p><div class=verse-container id=tha-ap538:36.4><span>bāhiyaṁ bāhitāgamaṁ. </span></div><p><div class=verse-container id=tha-ap538:37.1><span>Bhūmiyaṁ patitaṁ dantaṁ, </span></div><p><div class=verse-container id=tha-ap538:37.2><span>indaketūva pātitaṁ; </span></div><p><div class=verse-container id=tha-ap538:37.3><span>Gatāyuṁ sukkhakilesaṁ, </span></div><p><div class=verse-container id=tha-ap538:37.4><span>jinasāsanakārakaṁ. </span></div><p><div class=verse-container id=tha-ap538:38.1><span>Tato āmantayī satthā, </span></div><p><div class=verse-container id=tha-ap538:38.2><span>sāvake sāsane rate; </span></div><p><div class=verse-container id=tha-ap538:38.3><span>‘Gaṇhatha netvā jhāpetha, </span></div><p><div class=verse-container id=tha-ap538:38.4><span>tanuṁ sabrahmacārino. </span></div><p><div class=verse-container id=tha-ap538:39.1><span>Thūpaṁ karotha pūjetha, </span></div><p><div class=verse-container id=tha-ap538:39.2><span>nibbuto so mahāmati; </span></div><p><div class=verse-container id=tha-ap538:39.3><span>Khippābhiññānamesaggo, </span></div><p><div class=verse-container id=tha-ap538:39.4><span>sāvako me vacokaro. </span></div><p><div class=verse-container id=tha-ap538:40.1><span>Sahassamapi ce gāthā, </span></div><p><div class=verse-container id=tha-ap538:40.2><span>anatthapadasañhitā; </span></div><p><div class=verse-container id=tha-ap538:40.3><span>Ekaṁ gāthāpadaṁ seyyo, </span></div><p><div class=verse-container id=tha-ap538:40.4><span>yaṁ sutvā upasammati. </span></div><p><div class=verse-container id=tha-ap538:41.1><span>Yattha āpo ca pathavī, </span></div><p><div class=verse-container id=tha-ap538:41.2><span>tejo vāyo na gādhati; </span></div><p><div class=verse-container id=tha-ap538:41.3><span>Na tattha sukkā jotanti, </span></div><p><div class=verse-container id=tha-ap538:41.4><span>ādicco na pakāsati. </span></div><p><div class=verse-container id=tha-ap538:42.1><span>Na tattha candimā bhāti, </span></div><p><div class=verse-container id=tha-ap538:42.2><span>tamo tattha na vijjati; </span></div><p><div class=verse-container id=tha-ap538:42.3><span>Yadā ca attanā vedi, </span></div><p><div class=verse-container id=tha-ap538:42.4><span>munimonena brāhmaṇo. </span></div><p><div class=verse-container id=tha-ap538:43.1><span>Atha rūpā arūpā ca, </span></div><p><div class=verse-container id=tha-ap538:43.2><span>sukhadukkhā vimuccati’; </span></div><p><div class=verse-container id=tha-ap538:43.3><span>Iccevaṁ abhaṇī nātho, </span></div><p><div class=verse-container id=tha-ap538:43.4><span>tilokasaraṇo muni”. </span></div><p><div class=verse-container id=tha-ap538:44.1><span>Itthaṁ sudaṁ āyasmā bāhiyo thero imā gāthāyo abhāsitthāti. </span></div><p><div class=verse-container id=tha-ap538:45.1><span>Bāhiyattherassāpadānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0537.html>Previous</a><a href=/canon/en/pli/ms/sutta/kn/tha-ap/tha-ap0539.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>