<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0429.html>Previous</a><a href=/canon/en/pli/ms/sutta/kn/tha-ap/tha-ap0431.html>Next</a></div><p id=tha-ap430:0.1><span class=root>Therāpadāna </span><br><p id=tha-ap430:0.2><span class=root>Sakiṁsammajjakavagga </span><br><p id=tha-ap430:0.3><span class="root big-bold">Sucintitattheraapadāna </span><br><p id=tha-ap430:1.1><span class=root>“Nagare haṁsavatiyā, </span><br><p id=tha-ap430:1.2><span class=root>ahosiṁ kassako tadā; </span><br><p id=tha-ap430:1.3><span class=root>Kasikammena jīvāmi, </span><br><p id=tha-ap430:1.4><span class=root>tena posemi dārake. </span><br><p id=tha-ap430:2.1><span class=root>Susampannaṁ tadā khettaṁ, </span><br><p id=tha-ap430:2.2><span class=root>Dhaññaṁ me phalinaṁ ahu; </span><br><p id=tha-ap430:2.3><span class=root>Pākakāle ca sampatte, </span><br><p id=tha-ap430:2.4><span class=root>Evaṁ cintesahaṁ tadā. </span><br><p id=tha-ap430:3.1><span class=root>Nacchannaṁ nappatirūpaṁ, </span><br><p id=tha-ap430:3.2><span class=root>jānantassa guṇāguṇaṁ; </span><br><p id=tha-ap430:3.3><span class=root>Yohaṁ saṅghe adatvāna, </span><br><p id=tha-ap430:3.4><span class=root>aggaṁ bhuñjeyya ce tadā. </span><br><p id=tha-ap430:4.1><span class=root>Ayaṁ buddho asamasamo, </span><br><p id=tha-ap430:4.2><span class=root>dvattiṁsavaralakkhaṇo; </span><br><p id=tha-ap430:4.3><span class=root>Tato pabhāvito saṅgho, </span><br><p id=tha-ap430:4.4><span class=root>puññakkhetto anuttaro. </span><br><p id=tha-ap430:5.1><span class=root>Tattha dassāmahaṁ dānaṁ, </span><br><p id=tha-ap430:5.2><span class=root>navasassaṁ pure pure; </span><br><p id=tha-ap430:5.3><span class=root>Evāhaṁ cintayitvāna, </span><br><p id=tha-ap430:5.4><span class=root>haṭṭho pīṇitamānaso. </span><br><p id=tha-ap430:6.1><span class=root>Khettato dhaññamāhatvā, </span><br><p id=tha-ap430:6.2><span class=root>sambuddhaṁ upasaṅkamiṁ; </span><br><p id=tha-ap430:6.3><span class=root>Upasaṅkamma sambuddhaṁ, </span><br><p id=tha-ap430:6.4><span class=root>lokajeṭṭhaṁ narāsabhaṁ; </span><br><p id=tha-ap430:6.5><span class=root>Vanditvā satthuno pāde, </span><br><p id=tha-ap430:6.6><span class=root>idaṁ vacanamabraviṁ. </span><br><p id=tha-ap430:7.1><span class=root>‘Navasassañca sampannaṁ, </span><br><p id=tha-ap430:7.2><span class=root>āyāgosi ca tvaṁ mune; </span><br><p id=tha-ap430:7.3><span class=root>Anukampamupādāya, </span><br><p id=tha-ap430:7.4><span class=root>adhivāsehi cakkhuma’. </span><br><p id=tha-ap430:8.1><span class=root>Padumuttaro lokavidū, </span><br><p id=tha-ap430:8.2><span class=root>āhutīnaṁ paṭiggaho; </span><br><p id=tha-ap430:8.3><span class=root>Mama saṅkappamaññāya, </span><br><p id=tha-ap430:8.4><span class=root>idaṁ vacanamabravi. </span><br><p id=tha-ap430:9.1><span class=root>‘Cattāro ca paṭipannā, </span><br><p id=tha-ap430:9.2><span class=root>cattāro ca phale ṭhitā; </span><br><p id=tha-ap430:9.3><span class=root>Esa saṅgho ujubhūto, </span><br><p id=tha-ap430:9.4><span class=root>paññāsīlasamāhito; </span><br><p id=tha-ap430:9.5><span class=root>Yajantānaṁ manussānaṁ, </span><br><p id=tha-ap430:9.6><span class=root>puññapekkhāna pāṇinaṁ. </span><br><p id=tha-ap430:10.1><span class=root>Karotopadhikaṁ puññaṁ, </span><br><p id=tha-ap430:10.2><span class=root>saṅghe dinnaṁ mahapphalaṁ; </span><br><p id=tha-ap430:10.3><span class=root>Tasmiṁ saṅgheva dātabbaṁ, </span><br><p id=tha-ap430:10.4><span class=root>tava sassaṁ tathetaraṁ. </span><br><p id=tha-ap430:11.1><span class=root>Saṅghato uddisitvāna, </span><br><p id=tha-ap430:11.2><span class=root>bhikkhū netvāna saṅgharaṁ; </span><br><p id=tha-ap430:11.3><span class=root>Paṭiyattaṁ ghare santaṁ, </span><br><p id=tha-ap430:11.4><span class=root>bhikkhusaṅghassa dehi tvaṁ’. </span><br><p id=tha-ap430:12.1><span class=root>Saṅghato uddisitvāna, </span><br><p id=tha-ap430:12.2><span class=root>bhikkhū netvāna saṅgharaṁ; </span><br><p id=tha-ap430:12.3><span class=root>Yaṁ ghare paṭiyattaṁ me, </span><br><p id=tha-ap430:12.4><span class=root>bhikkhusaṅghassadāsahaṁ. </span><br><p id=tha-ap430:13.1><span class=root>Tena kammena sukatena, </span><br><p id=tha-ap430:13.2><span class=root>cetanāpaṇidhīhi ca; </span><br><p id=tha-ap430:13.3><span class=root>Jahitvā mānusaṁ dehaṁ, </span><br><p id=tha-ap430:13.4><span class=root>tāvatiṁsamagacchahaṁ. </span><br><p id=tha-ap430:14.1><span class=root>Tattha me sukataṁ byamhaṁ, </span><br><p id=tha-ap430:14.2><span class=root>sovaṇṇaṁ sappabhassaraṁ; </span><br><p id=tha-ap430:14.3><span class=root>Saṭṭhiyojanamubbedhaṁ, </span><br><p id=tha-ap430:14.4><span class=root>tiṁsayojanavitthataṁ. </span><br><p id=tha-ap430:15.1><span class=root>Ekūnavīsatimaṁ bhāṇavāraṁ. </span><br><p id=tha-ap430:16.1><span class=root>Ākiṇṇaṁ bhavanaṁ mayhaṁ, </span><br><p id=tha-ap430:16.2><span class=root>nārīgaṇasamākulaṁ; </span><br><p id=tha-ap430:16.3><span class=root>Tattha bhutvā pivitvā ca, </span><br><p id=tha-ap430:16.4><span class=root>vasāmi tidase ahaṁ. </span><br><p id=tha-ap430:17.1><span class=root>Satānaṁ tīṇikkhattuñca, </span><br><p id=tha-ap430:17.2><span class=root>devarajjamakārayiṁ; </span><br><p id=tha-ap430:17.3><span class=root>Satānaṁ pañcakkhattuñca, </span><br><p id=tha-ap430:17.4><span class=root>cakkavattī ahosahaṁ; </span><br><p id=tha-ap430:17.5><span class=root>Padesarajjaṁ vipulaṁ, </span><br><p id=tha-ap430:17.6><span class=root>gaṇanāto asaṅkhiyaṁ. </span><br><p id=tha-ap430:18.1><span class=root>Bhavābhave saṁsaranto, </span><br><p id=tha-ap430:18.2><span class=root>labhāmi amitaṁ dhanaṁ; </span><br><p id=tha-ap430:18.3><span class=root>Bhoge me ūnatā natthi, </span><br><p id=tha-ap430:18.4><span class=root>navasassassidaṁ phalaṁ. </span><br><p id=tha-ap430:19.1><span class=root>Hatthiyānaṁ assayānaṁ, </span><br><p id=tha-ap430:19.2><span class=root>sivikaṁ sandamānikaṁ; </span><br><p id=tha-ap430:19.3><span class=root>Labhāmi sabbamevetaṁ, </span><br><p id=tha-ap430:19.4><span class=root>navasassassidaṁ phalaṁ. </span><br><p id=tha-ap430:20.1><span class=root>Navavatthaṁ navaphalaṁ, </span><br><p id=tha-ap430:20.2><span class=root>navaggarasabhojanaṁ; </span><br><p id=tha-ap430:20.3><span class=root>Labhāmi sabbamevetaṁ, </span><br><p id=tha-ap430:20.4><span class=root>navasassassidaṁ phalaṁ. </span><br><p id=tha-ap430:21.1><span class=root>Koseyyakambaliyāni, </span><br><p id=tha-ap430:21.2><span class=root>khomakappāsikāni ca; </span><br><p id=tha-ap430:21.3><span class=root>Labhāmi sabbamevetaṁ, </span><br><p id=tha-ap430:21.4><span class=root>navasassassidaṁ phalaṁ. </span><br><p id=tha-ap430:22.1><span class=root>Dāsīgaṇaṁ dāsagaṇaṁ, </span><br><p id=tha-ap430:22.2><span class=root>nāriyo ca alaṅkatā; </span><br><p id=tha-ap430:22.3><span class=root>Labhāmi sabbamevetaṁ, </span><br><p id=tha-ap430:22.4><span class=root>navasassassidaṁ phalaṁ. </span><br><p id=tha-ap430:23.1><span class=root>Na maṁ sītaṁ vā uṇhaṁ vā, </span><br><p id=tha-ap430:23.2><span class=root>pariḷāho na vijjati; </span><br><p id=tha-ap430:23.3><span class=root>Atho cetasikaṁ dukkhaṁ, </span><br><p id=tha-ap430:23.4><span class=root>hadaye me na vijjati. </span><br><p id=tha-ap430:24.1><span class=root>Idaṁ khāda idaṁ bhuñja, </span><br><p id=tha-ap430:24.2><span class=root>imamhi sayane saya; </span><br><p id=tha-ap430:24.3><span class=root>Labhāmi sabbamevetaṁ, </span><br><p id=tha-ap430:24.4><span class=root>navasassassidaṁ phalaṁ. </span><br><p id=tha-ap430:25.1><span class=root>Ayaṁ pacchimako dāni, </span><br><p id=tha-ap430:25.2><span class=root>carimo vattate bhavo; </span><br><p id=tha-ap430:25.3><span class=root>Ajjāpi deyyadhammo me, </span><br><p id=tha-ap430:25.4><span class=root>phalaṁ tosesi sabbadā. </span><br><p id=tha-ap430:26.1><span class=root>Navasassaṁ daditvāna, </span><br><p id=tha-ap430:26.2><span class=root>saṅghe gaṇavaruttame; </span><br><p id=tha-ap430:26.3><span class=root>Aṭṭhānisaṁse anubhomi, </span><br><p id=tha-ap430:26.4><span class=root>kammānucchavike mama. </span><br><p id=tha-ap430:27.1><span class=root>Vaṇṇavā yasavā homi, </span><br><p id=tha-ap430:27.2><span class=root>mahābhogo anītiko; </span><br><p id=tha-ap430:27.3><span class=root>Mahāpakkho sadā homi, </span><br><p id=tha-ap430:27.4><span class=root>abhejjapariso sadā. </span><br><p id=tha-ap430:28.1><span class=root>Sabbe maṁ apacāyanti, </span><br><p id=tha-ap430:28.2><span class=root>ye keci pathavissitā; </span><br><p id=tha-ap430:28.3><span class=root>Deyyadhammā ca ye keci, </span><br><p id=tha-ap430:28.4><span class=root>pure pure labhāmahaṁ. </span><br><p id=tha-ap430:29.1><span class=root>Bhikkhusaṅghassa vā majjhe, </span><br><p id=tha-ap430:29.2><span class=root>buddhaseṭṭhassa sammukhā; </span><br><p id=tha-ap430:29.3><span class=root>Sabbepi samatikkamma, </span><br><p id=tha-ap430:29.4><span class=root>denti mameva dāyakā. </span><br><p id=tha-ap430:30.1><span class=root>Paṭhamaṁ navasassañhi, </span><br><p id=tha-ap430:30.2><span class=root>datvā saṅghe gaṇuttame; </span><br><p id=tha-ap430:30.3><span class=root>Imānisaṁse anubhomi, </span><br><p id=tha-ap430:30.4><span class=root>navasassassidaṁ phalaṁ. </span><br><p id=tha-ap430:31.1><span class=root>Satasahassito kappe, </span><br><p id=tha-ap430:31.2><span class=root>yaṁ dānamadadiṁ tadā; </span><br><p id=tha-ap430:31.3><span class=root>Duggatiṁ nābhijānāmi, </span><br><p id=tha-ap430:31.4><span class=root>navasassassidaṁ phalaṁ. </span><br><p id=tha-ap430:32.1><span class=root>Kilesā jhāpitā mayhaṁ, </span><br><p id=tha-ap430:32.2><span class=root>…pe… </span><br><p id=tha-ap430:32.3><span class=root>viharāmi anāsavo. </span><br><p id=tha-ap430:33.1><span class=root>Svāgataṁ vata me āsi, </span><br><p id=tha-ap430:33.2><span class=root>…pe… </span><br><p id=tha-ap430:33.3><span class=root>kataṁ buddhassa sāsanaṁ. </span><br><p id=tha-ap430:34.1><span class=root>Paṭisambhidā catasso, </span><br><p id=tha-ap430:34.2><span class=root>…pe… </span><br><p id=tha-ap430:34.3><span class=root>kataṁ buddhassa sāsanaṁ”. </span><br><p id=tha-ap430:35.1><span class=root>Itthaṁ sudaṁ āyasmā sucintito thero imā gāthāyo abhāsitthāti. </span><br><p id=tha-ap430:36.1><span class=root>Sucintitattherassāpadānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>