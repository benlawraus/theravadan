<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0429.html>Previous</a><a href=/canon/en/pli/ms/sutta/kn/tha-ap/tha-ap0431.html>Next</a></div><p><div class=verse-container id=tha-ap430:0.1><span>Therāpadāna </span></div><p><div class=verse-container id=tha-ap430:0.2><span>Sakiṁsammajjakavagga </span></div><p><div class=verse-container id=tha-ap430:0.3><span class=big-bold>Sucintitattheraapadāna </span></div><p><div class=verse-container id=tha-ap430:1.1><span>“Nagare haṁsavatiyā, </span></div><p><div class=verse-container id=tha-ap430:1.2><span>ahosiṁ kassako tadā; </span></div><p><div class=verse-container id=tha-ap430:1.3><span>Kasikammena jīvāmi, </span></div><p><div class=verse-container id=tha-ap430:1.4><span>tena posemi dārake. </span></div><p><div class=verse-container id=tha-ap430:2.1><span>Susampannaṁ tadā khettaṁ, </span></div><p><div class=verse-container id=tha-ap430:2.2><span>Dhaññaṁ me phalinaṁ ahu; </span></div><p><div class=verse-container id=tha-ap430:2.3><span>Pākakāle ca sampatte, </span></div><p><div class=verse-container id=tha-ap430:2.4><span>Evaṁ cintesahaṁ tadā. </span></div><p><div class=verse-container id=tha-ap430:3.1><span>Nacchannaṁ nappatirūpaṁ, </span></div><p><div class=verse-container id=tha-ap430:3.2><span>jānantassa guṇāguṇaṁ; </span></div><p><div class=verse-container id=tha-ap430:3.3><span>Yohaṁ saṅghe adatvāna, </span></div><p><div class=verse-container id=tha-ap430:3.4><span>aggaṁ bhuñjeyya ce tadā. </span></div><p><div class=verse-container id=tha-ap430:4.1><span>Ayaṁ buddho asamasamo, </span></div><p><div class=verse-container id=tha-ap430:4.2><span>dvattiṁsavaralakkhaṇo; </span></div><p><div class=verse-container id=tha-ap430:4.3><span>Tato pabhāvito saṅgho, </span></div><p><div class=verse-container id=tha-ap430:4.4><span>puññakkhetto anuttaro. </span></div><p><div class=verse-container id=tha-ap430:5.1><span>Tattha dassāmahaṁ dānaṁ, </span></div><p><div class=verse-container id=tha-ap430:5.2><span>navasassaṁ pure pure; </span></div><p><div class=verse-container id=tha-ap430:5.3><span>Evāhaṁ cintayitvāna, </span></div><p><div class=verse-container id=tha-ap430:5.4><span>haṭṭho pīṇitamānaso. </span></div><p><div class=verse-container id=tha-ap430:6.1><span>Khettato dhaññamāhatvā, </span></div><p><div class=verse-container id=tha-ap430:6.2><span>sambuddhaṁ upasaṅkamiṁ; </span></div><p><div class=verse-container id=tha-ap430:6.3><span>Upasaṅkamma sambuddhaṁ, </span></div><p><div class=verse-container id=tha-ap430:6.4><span>lokajeṭṭhaṁ narāsabhaṁ; </span></div><p><div class=verse-container id=tha-ap430:6.5><span>Vanditvā satthuno pāde, </span></div><p><div class=verse-container id=tha-ap430:6.6><span>idaṁ vacanamabraviṁ. </span></div><p><div class=verse-container id=tha-ap430:7.1><span>‘Navasassañca sampannaṁ, </span></div><p><div class=verse-container id=tha-ap430:7.2><span>āyāgosi ca tvaṁ mune; </span></div><p><div class=verse-container id=tha-ap430:7.3><span>Anukampamupādāya, </span></div><p><div class=verse-container id=tha-ap430:7.4><span>adhivāsehi cakkhuma’. </span></div><p><div class=verse-container id=tha-ap430:8.1><span>Padumuttaro lokavidū, </span></div><p><div class=verse-container id=tha-ap430:8.2><span>āhutīnaṁ paṭiggaho; </span></div><p><div class=verse-container id=tha-ap430:8.3><span>Mama saṅkappamaññāya, </span></div><p><div class=verse-container id=tha-ap430:8.4><span>idaṁ vacanamabravi. </span></div><p><div class=verse-container id=tha-ap430:9.1><span>‘Cattāro ca paṭipannā, </span></div><p><div class=verse-container id=tha-ap430:9.2><span>cattāro ca phale ṭhitā; </span></div><p><div class=verse-container id=tha-ap430:9.3><span>Esa saṅgho ujubhūto, </span></div><p><div class=verse-container id=tha-ap430:9.4><span>paññāsīlasamāhito; </span></div><p><div class=verse-container id=tha-ap430:9.5><span>Yajantānaṁ manussānaṁ, </span></div><p><div class=verse-container id=tha-ap430:9.6><span>puññapekkhāna pāṇinaṁ. </span></div><p><div class=verse-container id=tha-ap430:10.1><span>Karotopadhikaṁ puññaṁ, </span></div><p><div class=verse-container id=tha-ap430:10.2><span>saṅghe dinnaṁ mahapphalaṁ; </span></div><p><div class=verse-container id=tha-ap430:10.3><span>Tasmiṁ saṅgheva dātabbaṁ, </span></div><p><div class=verse-container id=tha-ap430:10.4><span>tava sassaṁ tathetaraṁ. </span></div><p><div class=verse-container id=tha-ap430:11.1><span>Saṅghato uddisitvāna, </span></div><p><div class=verse-container id=tha-ap430:11.2><span>bhikkhū netvāna saṅgharaṁ; </span></div><p><div class=verse-container id=tha-ap430:11.3><span>Paṭiyattaṁ ghare santaṁ, </span></div><p><div class=verse-container id=tha-ap430:11.4><span>bhikkhusaṅghassa dehi tvaṁ’. </span></div><p><div class=verse-container id=tha-ap430:12.1><span>Saṅghato uddisitvāna, </span></div><p><div class=verse-container id=tha-ap430:12.2><span>bhikkhū netvāna saṅgharaṁ; </span></div><p><div class=verse-container id=tha-ap430:12.3><span>Yaṁ ghare paṭiyattaṁ me, </span></div><p><div class=verse-container id=tha-ap430:12.4><span>bhikkhusaṅghassadāsahaṁ. </span></div><p><div class=verse-container id=tha-ap430:13.1><span>Tena kammena sukatena, </span></div><p><div class=verse-container id=tha-ap430:13.2><span>cetanāpaṇidhīhi ca; </span></div><p><div class=verse-container id=tha-ap430:13.3><span>Jahitvā mānusaṁ dehaṁ, </span></div><p><div class=verse-container id=tha-ap430:13.4><span>tāvatiṁsamagacchahaṁ. </span></div><p><div class=verse-container id=tha-ap430:14.1><span>Tattha me sukataṁ byamhaṁ, </span></div><p><div class=verse-container id=tha-ap430:14.2><span>sovaṇṇaṁ sappabhassaraṁ; </span></div><p><div class=verse-container id=tha-ap430:14.3><span>Saṭṭhiyojanamubbedhaṁ, </span></div><p><div class=verse-container id=tha-ap430:14.4><span>tiṁsayojanavitthataṁ. </span></div><p><div class=verse-container id=tha-ap430:15.1><span>Ekūnavīsatimaṁ bhāṇavāraṁ. </span></div><p><div class=verse-container id=tha-ap430:16.1><span>Ākiṇṇaṁ bhavanaṁ mayhaṁ, </span></div><p><div class=verse-container id=tha-ap430:16.2><span>nārīgaṇasamākulaṁ; </span></div><p><div class=verse-container id=tha-ap430:16.3><span>Tattha bhutvā pivitvā ca, </span></div><p><div class=verse-container id=tha-ap430:16.4><span>vasāmi tidase ahaṁ. </span></div><p><div class=verse-container id=tha-ap430:17.1><span>Satānaṁ tīṇikkhattuñca, </span></div><p><div class=verse-container id=tha-ap430:17.2><span>devarajjamakārayiṁ; </span></div><p><div class=verse-container id=tha-ap430:17.3><span>Satānaṁ pañcakkhattuñca, </span></div><p><div class=verse-container id=tha-ap430:17.4><span>cakkavattī ahosahaṁ; </span></div><p><div class=verse-container id=tha-ap430:17.5><span>Padesarajjaṁ vipulaṁ, </span></div><p><div class=verse-container id=tha-ap430:17.6><span>gaṇanāto asaṅkhiyaṁ. </span></div><p><div class=verse-container id=tha-ap430:18.1><span>Bhavābhave saṁsaranto, </span></div><p><div class=verse-container id=tha-ap430:18.2><span>labhāmi amitaṁ dhanaṁ; </span></div><p><div class=verse-container id=tha-ap430:18.3><span>Bhoge me ūnatā natthi, </span></div><p><div class=verse-container id=tha-ap430:18.4><span>navasassassidaṁ phalaṁ. </span></div><p><div class=verse-container id=tha-ap430:19.1><span>Hatthiyānaṁ assayānaṁ, </span></div><p><div class=verse-container id=tha-ap430:19.2><span>sivikaṁ sandamānikaṁ; </span></div><p><div class=verse-container id=tha-ap430:19.3><span>Labhāmi sabbamevetaṁ, </span></div><p><div class=verse-container id=tha-ap430:19.4><span>navasassassidaṁ phalaṁ. </span></div><p><div class=verse-container id=tha-ap430:20.1><span>Navavatthaṁ navaphalaṁ, </span></div><p><div class=verse-container id=tha-ap430:20.2><span>navaggarasabhojanaṁ; </span></div><p><div class=verse-container id=tha-ap430:20.3><span>Labhāmi sabbamevetaṁ, </span></div><p><div class=verse-container id=tha-ap430:20.4><span>navasassassidaṁ phalaṁ. </span></div><p><div class=verse-container id=tha-ap430:21.1><span>Koseyyakambaliyāni, </span></div><p><div class=verse-container id=tha-ap430:21.2><span>khomakappāsikāni ca; </span></div><p><div class=verse-container id=tha-ap430:21.3><span>Labhāmi sabbamevetaṁ, </span></div><p><div class=verse-container id=tha-ap430:21.4><span>navasassassidaṁ phalaṁ. </span></div><p><div class=verse-container id=tha-ap430:22.1><span>Dāsīgaṇaṁ dāsagaṇaṁ, </span></div><p><div class=verse-container id=tha-ap430:22.2><span>nāriyo ca alaṅkatā; </span></div><p><div class=verse-container id=tha-ap430:22.3><span>Labhāmi sabbamevetaṁ, </span></div><p><div class=verse-container id=tha-ap430:22.4><span>navasassassidaṁ phalaṁ. </span></div><p><div class=verse-container id=tha-ap430:23.1><span>Na maṁ sītaṁ vā uṇhaṁ vā, </span></div><p><div class=verse-container id=tha-ap430:23.2><span>pariḷāho na vijjati; </span></div><p><div class=verse-container id=tha-ap430:23.3><span>Atho cetasikaṁ dukkhaṁ, </span></div><p><div class=verse-container id=tha-ap430:23.4><span>hadaye me na vijjati. </span></div><p><div class=verse-container id=tha-ap430:24.1><span>Idaṁ khāda idaṁ bhuñja, </span></div><p><div class=verse-container id=tha-ap430:24.2><span>imamhi sayane saya; </span></div><p><div class=verse-container id=tha-ap430:24.3><span>Labhāmi sabbamevetaṁ, </span></div><p><div class=verse-container id=tha-ap430:24.4><span>navasassassidaṁ phalaṁ. </span></div><p><div class=verse-container id=tha-ap430:25.1><span>Ayaṁ pacchimako dāni, </span></div><p><div class=verse-container id=tha-ap430:25.2><span>carimo vattate bhavo; </span></div><p><div class=verse-container id=tha-ap430:25.3><span>Ajjāpi deyyadhammo me, </span></div><p><div class=verse-container id=tha-ap430:25.4><span>phalaṁ tosesi sabbadā. </span></div><p><div class=verse-container id=tha-ap430:26.1><span>Navasassaṁ daditvāna, </span></div><p><div class=verse-container id=tha-ap430:26.2><span>saṅghe gaṇavaruttame; </span></div><p><div class=verse-container id=tha-ap430:26.3><span>Aṭṭhānisaṁse anubhomi, </span></div><p><div class=verse-container id=tha-ap430:26.4><span>kammānucchavike mama. </span></div><p><div class=verse-container id=tha-ap430:27.1><span>Vaṇṇavā yasavā homi, </span></div><p><div class=verse-container id=tha-ap430:27.2><span>mahābhogo anītiko; </span></div><p><div class=verse-container id=tha-ap430:27.3><span>Mahāpakkho sadā homi, </span></div><p><div class=verse-container id=tha-ap430:27.4><span>abhejjapariso sadā. </span></div><p><div class=verse-container id=tha-ap430:28.1><span>Sabbe maṁ apacāyanti, </span></div><p><div class=verse-container id=tha-ap430:28.2><span>ye keci pathavissitā; </span></div><p><div class=verse-container id=tha-ap430:28.3><span>Deyyadhammā ca ye keci, </span></div><p><div class=verse-container id=tha-ap430:28.4><span>pure pure labhāmahaṁ. </span></div><p><div class=verse-container id=tha-ap430:29.1><span>Bhikkhusaṅghassa vā majjhe, </span></div><p><div class=verse-container id=tha-ap430:29.2><span>buddhaseṭṭhassa sammukhā; </span></div><p><div class=verse-container id=tha-ap430:29.3><span>Sabbepi samatikkamma, </span></div><p><div class=verse-container id=tha-ap430:29.4><span>denti mameva dāyakā. </span></div><p><div class=verse-container id=tha-ap430:30.1><span>Paṭhamaṁ navasassañhi, </span></div><p><div class=verse-container id=tha-ap430:30.2><span>datvā saṅghe gaṇuttame; </span></div><p><div class=verse-container id=tha-ap430:30.3><span>Imānisaṁse anubhomi, </span></div><p><div class=verse-container id=tha-ap430:30.4><span>navasassassidaṁ phalaṁ. </span></div><p><div class=verse-container id=tha-ap430:31.1><span>Satasahassito kappe, </span></div><p><div class=verse-container id=tha-ap430:31.2><span>yaṁ dānamadadiṁ tadā; </span></div><p><div class=verse-container id=tha-ap430:31.3><span>Duggatiṁ nābhijānāmi, </span></div><p><div class=verse-container id=tha-ap430:31.4><span>navasassassidaṁ phalaṁ. </span></div><p><div class=verse-container id=tha-ap430:32.1><span>Kilesā jhāpitā mayhaṁ, </span></div><p><div class=verse-container id=tha-ap430:32.2><span>…pe… </span></div><p><div class=verse-container id=tha-ap430:32.3><span>viharāmi anāsavo. </span></div><p><div class=verse-container id=tha-ap430:33.1><span>Svāgataṁ vata me āsi, </span></div><p><div class=verse-container id=tha-ap430:33.2><span>…pe… </span></div><p><div class=verse-container id=tha-ap430:33.3><span>kataṁ buddhassa sāsanaṁ. </span></div><p><div class=verse-container id=tha-ap430:34.1><span>Paṭisambhidā catasso, </span></div><p><div class=verse-container id=tha-ap430:34.2><span>…pe… </span></div><p><div class=verse-container id=tha-ap430:34.3><span>kataṁ buddhassa sāsanaṁ”. </span></div><p><div class=verse-container id=tha-ap430:35.1><span>Itthaṁ sudaṁ āyasmā sucintito thero imā gāthāyo abhāsitthāti. </span></div><p><div class=verse-container id=tha-ap430:36.1><span>Sucintitattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0429.html>Previous</a><a href=/canon/en/pli/ms/sutta/kn/tha-ap/tha-ap0431.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>