<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0023.html>Previous</a><a href=/canon/en/pli/ms/sutta/kn/tha-ap/tha-ap0025.html>Next</a></div><p id=tha-ap24:0.1><span class=root>Therāpadāna </span><br><p id=tha-ap24:0.2><span class=root>Subhūtivagga </span><br><p id=tha-ap24:0.3><span class="root big-bold">2 Upavānattheraapadāna </span><br><p id=tha-ap24:1.1><span class=root>“Padumuttaro nāma jino, </span><br><p id=tha-ap24:1.2><span class=root>sabbadhammāna pāragū; </span><br><p id=tha-ap24:1.3><span class=root>Jalitvā aggikkhandhova, </span><br><p id=tha-ap24:1.4><span class=root>sambuddho parinibbuto. </span><br><p id=tha-ap24:2.1><span class=root>Mahājanā samāgamma, </span><br><p id=tha-ap24:2.2><span class=root>pūjayitvā tathāgataṁ; </span><br><p id=tha-ap24:2.3><span class=root>Citaṁ katvāna sukataṁ, </span><br><p id=tha-ap24:2.4><span class=root>sarīraṁ abhiropayuṁ. </span><br><p id=tha-ap24:3.1><span class=root>Sarīrakiccaṁ katvāna, </span><br><p id=tha-ap24:3.2><span class=root>dhātuṁ tattha samānayuṁ; </span><br><p id=tha-ap24:3.3><span class=root>Sadevamānusā sabbe, </span><br><p id=tha-ap24:3.4><span class=root>buddhathūpaṁ akaṁsu te. </span><br><p id=tha-ap24:4.1><span class=root>Paṭhamā kañcanamayā, </span><br><p id=tha-ap24:4.2><span class=root>dutiyāsi maṇīmayā; </span><br><p id=tha-ap24:4.3><span class=root>Tatiyā rūpiyamayā, </span><br><p id=tha-ap24:4.4><span class=root>catutthī phalikāmayā. </span><br><p id=tha-ap24:5.1><span class=root>Tathā pañcamiyā bhūmi, </span><br><p id=tha-ap24:5.2><span class=root>lohitaṅgamayā ahu; </span><br><p id=tha-ap24:5.3><span class=root>Chaṭṭhā masāragallassa, </span><br><p id=tha-ap24:5.4><span class=root>sabbaratanamayūpari. </span><br><p id=tha-ap24:6.1><span class=root>Jaṅghā maṇimayā āsi, </span><br><p id=tha-ap24:6.2><span class=root>vedikā ratanamayā; </span><br><p id=tha-ap24:6.3><span class=root>Sabbasoṇṇamayo thūpo, </span><br><p id=tha-ap24:6.4><span class=root>uddhaṁ yojanamuggato. </span><br><p id=tha-ap24:7.1><span class=root>Devā tattha samāgantvā, </span><br><p id=tha-ap24:7.2><span class=root>ekato mantayuṁ tadā; </span><br><p id=tha-ap24:7.3><span class=root>Mayampi thūpaṁ kassāma, </span><br><p id=tha-ap24:7.4><span class=root>lokanāthassa tādino. </span><br><p id=tha-ap24:8.1><span class=root>Dhātu āveṇikā natthi, </span><br><p id=tha-ap24:8.2><span class=root>sarīraṁ ekapiṇḍitaṁ; </span><br><p id=tha-ap24:8.3><span class=root>Imamhi buddhathūpamhi, </span><br><p id=tha-ap24:8.4><span class=root>kassāma kañcukaṁ mayaṁ. </span><br><p id=tha-ap24:9.1><span class=root>Devā sattahi ratnehi, </span><br><p id=tha-ap24:9.2><span class=root>aññaṁ vaḍḍhesu yojanaṁ; </span><br><p id=tha-ap24:9.3><span class=root>Thūpo dviyojanubbedho, </span><br><p id=tha-ap24:9.4><span class=root>timiraṁ byapahanti so. </span><br><p id=tha-ap24:10.1><span class=root>Nāgā tattha samāgantvā, </span><br><p id=tha-ap24:10.2><span class=root>ekato mantayuṁ tadā; </span><br><p id=tha-ap24:10.3><span class=root>Manussā ceva devā ca, </span><br><p id=tha-ap24:10.4><span class=root>buddhathūpaṁ akaṁsu te. </span><br><p id=tha-ap24:11.1><span class=root>Mā no pamattā assumha, </span><br><p id=tha-ap24:11.2><span class=root>appamattā sadevakā; </span><br><p id=tha-ap24:11.3><span class=root>Mayampi thūpaṁ kassāma, </span><br><p id=tha-ap24:11.4><span class=root>lokanāthassa tādino. </span><br><p id=tha-ap24:12.1><span class=root>Indanīlaṁ mahānīlaṁ, </span><br><p id=tha-ap24:12.2><span class=root>atho jotirasaṁ maṇiṁ; </span><br><p id=tha-ap24:12.3><span class=root>Ekato sannipātetvā, </span><br><p id=tha-ap24:12.4><span class=root>buddhathūpaṁ achādayuṁ. </span><br><p id=tha-ap24:13.1><span class=root>Sabbaṁ maṇimayaṁ āsi, </span><br><p id=tha-ap24:13.2><span class=root>tāvatā buddhacetiyaṁ; </span><br><p id=tha-ap24:13.3><span class=root>Tiyojanasamubbiddhaṁ, </span><br><p id=tha-ap24:13.4><span class=root>ālokakaraṇaṁ tadā. </span><br><p id=tha-ap24:14.1><span class=root>Garuḷā ca samāgantvā, </span><br><p id=tha-ap24:14.2><span class=root>ekato mantayuṁ tadā; </span><br><p id=tha-ap24:14.3><span class=root>Manussā devā nāgā ca, </span><br><p id=tha-ap24:14.4><span class=root>buddhathūpaṁ akaṁsu te. </span><br><p id=tha-ap24:15.1><span class=root>‘Mā no pamattā assumha, </span><br><p id=tha-ap24:15.2><span class=root>appamattā sadevakā; </span><br><p id=tha-ap24:15.3><span class=root>Mayampi thūpaṁ kassāma, </span><br><p id=tha-ap24:15.4><span class=root>lokanāthassa tādino’. </span><br><p id=tha-ap24:16.1><span class=root>Sabbaṁ maṇimayaṁ thūpaṁ, </span><br><p id=tha-ap24:16.2><span class=root>akaruṁ te ca kañcukaṁ; </span><br><p id=tha-ap24:16.3><span class=root>Yojanaṁ tepi vaḍḍhesuṁ, </span><br><p id=tha-ap24:16.4><span class=root>āyataṁ buddhacetiyaṁ. </span><br><p id=tha-ap24:17.1><span class=root>Catuyojanamubbiddho, </span><br><p id=tha-ap24:17.2><span class=root>buddhathūpo virocati; </span><br><p id=tha-ap24:17.3><span class=root>Obhāseti disā sabbā, </span><br><p id=tha-ap24:17.4><span class=root>sataraṁsīva uggato. </span><br><p id=tha-ap24:18.1><span class=root>Kumbhaṇḍā ca samāgantvā, </span><br><p id=tha-ap24:18.2><span class=root>ekato mantayuṁ tadā; </span><br><p id=tha-ap24:18.3><span class=root>Manussā ceva devā ca, </span><br><p id=tha-ap24:18.4><span class=root>nāgā ca garuḷā tathā; </span><br><p id=tha-ap24:18.5><span class=root>Paccekaṁ buddhaseṭṭhassa, </span><br><p id=tha-ap24:18.6><span class=root>akaṁsu thūpamuttamaṁ. </span><br><p id=tha-ap24:19.1><span class=root>‘Mā no pamattā assumha, </span><br><p id=tha-ap24:19.2><span class=root>appamattā sadevakā; </span><br><p id=tha-ap24:19.3><span class=root>Mayampi thūpaṁ kassāma, </span><br><p id=tha-ap24:19.4><span class=root>lokanāthassa tādino; </span><br><p id=tha-ap24:19.5><span class=root>Ratanehi chādessāma, </span><br><p id=tha-ap24:19.6><span class=root>āyataṁ buddhacetiyaṁ’. </span><br><p id=tha-ap24:20.1><span class=root>Yojanaṁ tepi vaḍḍhesuṁ, </span><br><p id=tha-ap24:20.2><span class=root>āyataṁ buddhacetiyaṁ; </span><br><p id=tha-ap24:20.3><span class=root>Pañcayojanamubbiddho, </span><br><p id=tha-ap24:20.4><span class=root>thūpo obhāsate tadā. </span><br><p id=tha-ap24:21.1><span class=root>Yakkhā tattha samāgantvā, </span><br><p id=tha-ap24:21.2><span class=root>ekato mantayuṁ tadā; </span><br><p id=tha-ap24:21.3><span class=root>Manussā devā nāgā ca, </span><br><p id=tha-ap24:21.4><span class=root>garuḷā kumbhaaṇḍakā. </span><br><p id=tha-ap24:22.1><span class=root>Paccekaṁ buddhaseṭṭhassa, </span><br><p id=tha-ap24:22.2><span class=root>akaṁsu thūpamuttamaṁ; </span><br><p id=tha-ap24:22.3><span class=root>‘Mā no pamattā assumha, </span><br><p id=tha-ap24:22.4><span class=root>appamattā sadevakā. </span><br><p id=tha-ap24:23.1><span class=root>Mayampi thūpaṁ kassāma, </span><br><p id=tha-ap24:23.2><span class=root>lokanāthassa tādino; </span><br><p id=tha-ap24:23.3><span class=root>Phalikāhi chādessāma, </span><br><p id=tha-ap24:23.4><span class=root>āyataṁ buddhacetiyaṁ’. </span><br><p id=tha-ap24:24.1><span class=root>Yojanaṁ tepi vaḍḍhesuṁ, </span><br><p id=tha-ap24:24.2><span class=root>āyataṁ buddhacetiyaṁ; </span><br><p id=tha-ap24:24.3><span class=root>Cha yojanāni ubbiddho, </span><br><p id=tha-ap24:24.4><span class=root>thūpo obhāsate tadā. </span><br><p id=tha-ap24:25.1><span class=root>Gandhabbā ca samāgantvā, </span><br><p id=tha-ap24:25.2><span class=root>ekato mantayuṁ tadā; </span><br><p id=tha-ap24:25.3><span class=root>‘Manujā devatā nāgā, </span><br><p id=tha-ap24:25.4><span class=root>garuḷā kumbhayakkhakā. </span><br><p id=tha-ap24:26.1><span class=root>Sabbekaṁsu buddhathūpaṁ, </span><br><p id=tha-ap24:26.2><span class=root>mayamettha akārakā; </span><br><p id=tha-ap24:26.3><span class=root>Mayampi thūpaṁ kassāma, </span><br><p id=tha-ap24:26.4><span class=root>lokanāthassa tādino’. </span><br><p id=tha-ap24:27.1><span class=root>Vediyo satta katvāna, </span><br><p id=tha-ap24:27.2><span class=root>chattamāropayiṁsu te; </span><br><p id=tha-ap24:27.3><span class=root>Sabbasoṇṇamayaṁ thūpaṁ, </span><br><p id=tha-ap24:27.4><span class=root>gandhabbā kārayuṁ tadā. </span><br><p id=tha-ap24:28.1><span class=root>Sattayojanamubbiddho, </span><br><p id=tha-ap24:28.2><span class=root>thūpo obhāsate tadā; </span><br><p id=tha-ap24:28.3><span class=root>Rattindivā na ñāyanti, </span><br><p id=tha-ap24:28.4><span class=root>āloko hoti sabbadā. </span><br><p id=tha-ap24:29.1><span class=root>Abhibhonti na tassābhā, </span><br><p id=tha-ap24:29.2><span class=root>candasūrā satārakā; </span><br><p id=tha-ap24:29.3><span class=root>Samantā yojanasate, </span><br><p id=tha-ap24:29.4><span class=root>padīpopi na pajjali. </span><br><p id=tha-ap24:30.1><span class=root>Tena kālena ye keci, </span><br><p id=tha-ap24:30.2><span class=root>thūpaṁ pūjenti mānusā; </span><br><p id=tha-ap24:30.3><span class=root>Na te thūpamāruhanti, </span><br><p id=tha-ap24:30.4><span class=root>ambare ukkhipanti te. </span><br><p id=tha-ap24:31.1><span class=root>Devehi ṭhapito yakkho, </span><br><p id=tha-ap24:31.2><span class=root>abhisammatanāmako; </span><br><p id=tha-ap24:31.3><span class=root>Dhajaṁ vā pupphadāmaṁ vā, </span><br><p id=tha-ap24:31.4><span class=root>abhiropeti uttari. </span><br><p id=tha-ap24:32.1><span class=root>Na te passanti taṁ yakkhaṁ, </span><br><p id=tha-ap24:32.2><span class=root>dāmaṁ passanti gacchato; </span><br><p id=tha-ap24:32.3><span class=root>Evaṁ passitvā gacchantā, </span><br><p id=tha-ap24:32.4><span class=root>sabbe gacchanti suggatiṁ. </span><br><p id=tha-ap24:33.1><span class=root>Viruddhā ye pāvacane, </span><br><p id=tha-ap24:33.2><span class=root>pasannā ye ca sāsane; </span><br><p id=tha-ap24:33.3><span class=root>Pāṭiheraṁ daṭṭhukāmā, </span><br><p id=tha-ap24:33.4><span class=root>thūpaṁ pūjenti mānusā. </span><br><p id=tha-ap24:34.1><span class=root>Nagare haṁsavatiyā, </span><br><p id=tha-ap24:34.2><span class=root>ahosiṁ bhatako tadā; </span><br><p id=tha-ap24:34.3><span class=root>Āmoditaṁ janaṁ disvā, </span><br><p id=tha-ap24:34.4><span class=root>evaṁ cintesahaṁ tadā. </span><br><p id=tha-ap24:35.1><span class=root>‘Uḷāro bhagavā heso, </span><br><p id=tha-ap24:35.2><span class=root>yassa dhātudharedisaṁ; </span><br><p id=tha-ap24:35.3><span class=root>Imā ca janatā tuṭṭhā, </span><br><p id=tha-ap24:35.4><span class=root>kāraṁ kubbaṁ na tappare. </span><br><p id=tha-ap24:36.1><span class=root>Ahampi kāraṁ kassāmi, </span><br><p id=tha-ap24:36.2><span class=root>lokanāthassa tādino; </span><br><p id=tha-ap24:36.3><span class=root>Tassa dhammesu dāyādo, </span><br><p id=tha-ap24:36.4><span class=root>bhavissāmi anāgate’. </span><br><p id=tha-ap24:37.1><span class=root>Sudhotaṁ rajakenāhaṁ, </span><br><p id=tha-ap24:37.2><span class=root>uttareyyapaṭaṁ mama; </span><br><p id=tha-ap24:37.3><span class=root>Veḷagge ālaggetvāna, </span><br><p id=tha-ap24:37.4><span class=root>dhajaṁ ukkhipimambare. </span><br><p id=tha-ap24:38.1><span class=root>Abhisammatako gayha, </span><br><p id=tha-ap24:38.2><span class=root>ambarehāsi me dhajaṁ; </span><br><p id=tha-ap24:38.3><span class=root>Vāteritaṁ dhajaṁ disvā, </span><br><p id=tha-ap24:38.4><span class=root>bhiyyo hāsaṁ janesahaṁ. </span><br><p id=tha-ap24:39.1><span class=root>Tattha cittaṁ pasādetvā, </span><br><p id=tha-ap24:39.2><span class=root>samaṇaṁ upasaṅkamiṁ; </span><br><p id=tha-ap24:39.3><span class=root>Taṁ bhikkhuṁ abhivādetvā, </span><br><p id=tha-ap24:39.4><span class=root>vipākaṁ pucchahaṁ dhaje. </span><br><p id=tha-ap24:40.1><span class=root>So me kathesi ānanda, </span><br><p id=tha-ap24:40.2><span class=root>pītisañjananaṁ mama; </span><br><p id=tha-ap24:40.3><span class=root>‘Tassa dhajassa vipākaṁ, </span><br><p id=tha-ap24:40.4><span class=root>anubhossasi sabbadā. </span><br><p id=tha-ap24:41.1><span class=root>Hatthī assā rathā pattī, </span><br><p id=tha-ap24:41.2><span class=root>senā ca caturaṅginī; </span><br><p id=tha-ap24:41.3><span class=root>Parivāressanti taṁ niccaṁ, </span><br><p id=tha-ap24:41.4><span class=root>dhajadānassidaṁ phalaṁ. </span><br><p id=tha-ap24:42.1><span class=root>Saṭṭhitūriyasahassāni, </span><br><p id=tha-ap24:42.2><span class=root>bheriyo samalaṅkatā; </span><br><p id=tha-ap24:42.3><span class=root>Parivāressanti taṁ niccaṁ, </span><br><p id=tha-ap24:42.4><span class=root>dhajadānassidaṁ phalaṁ. </span><br><p id=tha-ap24:43.1><span class=root>Chaḷāsītisahassāni, </span><br><p id=tha-ap24:43.2><span class=root>nāriyo samalaṅkatā; </span><br><p id=tha-ap24:43.3><span class=root>Vicittavatthābharaṇā, </span><br><p id=tha-ap24:43.4><span class=root>āmuttamaṇikuṇḍalā. </span><br><p id=tha-ap24:44.1><span class=root>Aḷārapamhā hasulā, </span><br><p id=tha-ap24:44.2><span class=root>susaññā tanumajjhimā; </span><br><p id=tha-ap24:44.3><span class=root>Parivāressanti taṁ niccaṁ, </span><br><p id=tha-ap24:44.4><span class=root>dhajadānassidaṁ phalaṁ. </span><br><p id=tha-ap24:45.1><span class=root>Tiṁsakappasahassāni, </span><br><p id=tha-ap24:45.2><span class=root>devaloke ramissasi; </span><br><p id=tha-ap24:45.3><span class=root>Asītikkhattuṁ devindo, </span><br><p id=tha-ap24:45.4><span class=root>devarajjaṁ karissasi. </span><br><p id=tha-ap24:46.1><span class=root>Sahassakkhattuṁ rājā ca, </span><br><p id=tha-ap24:46.2><span class=root>cakkavattī bhavissasi; </span><br><p id=tha-ap24:46.3><span class=root>Padesarajjaṁ vipulaṁ, </span><br><p id=tha-ap24:46.4><span class=root>gaṇanāto asaṅkhiyaṁ. </span><br><p id=tha-ap24:47.1><span class=root>Kappasatasahassamhi, </span><br><p id=tha-ap24:47.2><span class=root>okkākakulasambhavo; </span><br><p id=tha-ap24:47.3><span class=root>Gotamo nāma gottena, </span><br><p id=tha-ap24:47.4><span class=root>satthā loke bhavissati. </span><br><p id=tha-ap24:48.1><span class=root>Devalokā cavitvāna, </span><br><p id=tha-ap24:48.2><span class=root>sukkamūlena codito; </span><br><p id=tha-ap24:48.3><span class=root>Puññakammena saṁyutto, </span><br><p id=tha-ap24:48.4><span class=root>brahmabandhu bhavissasi. </span><br><p id=tha-ap24:49.1><span class=root>Asītikoṭiṁ chaḍḍetvā, </span><br><p id=tha-ap24:49.2><span class=root>dāse kammakare bahū; </span><br><p id=tha-ap24:49.3><span class=root>Gotamassa bhagavato, </span><br><p id=tha-ap24:49.4><span class=root>sāsane pabbajissasi. </span><br><p id=tha-ap24:50.1><span class=root>Ārādhayitvā sambuddhaṁ, </span><br><p id=tha-ap24:50.2><span class=root>gotamaṁ sakyapuṅgavaṁ; </span><br><p id=tha-ap24:50.3><span class=root>Upavānoti nāmena, </span><br><p id=tha-ap24:50.4><span class=root>hessasi satthu sāvako’. </span><br><p id=tha-ap24:51.1><span class=root>Satasahasse kataṁ kammaṁ, </span><br><p id=tha-ap24:51.2><span class=root>phalaṁ dassesi me idha; </span><br><p id=tha-ap24:51.3><span class=root>Sumutto saravegova, </span><br><p id=tha-ap24:51.4><span class=root>kilese jhāpayī mama. </span><br><p id=tha-ap24:52.1><span class=root>Cakkavattissa santassa, </span><br><p id=tha-ap24:52.2><span class=root>catudīpissarassa me; </span><br><p id=tha-ap24:52.3><span class=root>Tiyojanāni samantā, </span><br><p id=tha-ap24:52.4><span class=root>ussīsanti dhajā sadā. </span><br><p id=tha-ap24:53.1><span class=root>Satasahassito kappe, </span><br><p id=tha-ap24:53.2><span class=root>yaṁ kammamakariṁ tadā; </span><br><p id=tha-ap24:53.3><span class=root>Duggatiṁ nābhijānāmi, </span><br><p id=tha-ap24:53.4><span class=root>dhajadānassidaṁ phalaṁ. </span><br><p id=tha-ap24:54.1><span class=root>Paṭisambhidā catasso, </span><br><p id=tha-ap24:54.2><span class=root>vimokkhāpi ca aṭṭhime; </span><br><p id=tha-ap24:54.3><span class=root>Chaḷabhiññā sacchikatā, </span><br><p id=tha-ap24:54.4><span class=root>kataṁ buddhassa sāsanaṁ”. </span><br><p id=tha-ap24:55.1><span class=root>Itthaṁ sudaṁ āyasmā upavāno thero imā gāthāyo abhāsitthāti. </span><br><p id=tha-ap24:56.1><span class=root>Upavānattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>