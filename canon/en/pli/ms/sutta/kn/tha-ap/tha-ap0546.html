<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0545.html>Previous</a><a href=/canon/en/pli/ms/sutta/kn/tha-ap/tha-ap0547.html>Next</a></div><p id=tha-ap546:0.1><span class=root>Therāpadāna </span><br><p id=tha-ap546:0.2><span class=root>Bhaddiyavagga </span><br><p id=tha-ap546:0.3><span class="root big-bold">Vaṅgīsattheraapadāna </span><br><p id=tha-ap546:1.1><span class=root>“Padumuttaro nāma jino, </span><br><p id=tha-ap546:1.2><span class=root>sabbadhammesu cakkhumā; </span><br><p id=tha-ap546:1.3><span class=root>Ito satasahassamhi, </span><br><p id=tha-ap546:1.4><span class=root>kappe uppajji nāyako. </span><br><p id=tha-ap546:2.1><span class=root>Yathāpi sāgare ūmi, </span><br><p id=tha-ap546:2.2><span class=root>gagane viya tārakā; </span><br><p id=tha-ap546:2.3><span class=root>Evaṁ pāvacanaṁ tassa, </span><br><p id=tha-ap546:2.4><span class=root>arahantehi cittitaṁ. </span><br><p id=tha-ap546:3.1><span class=root>Sadevāsuranāgehi, </span><br><p id=tha-ap546:3.2><span class=root>manujehi purakkhato; </span><br><p id=tha-ap546:3.3><span class=root>Samaṇabrāhmaṇākiṇṇe, </span><br><p id=tha-ap546:3.4><span class=root>janamajjhe jinuttamo. </span><br><p id=tha-ap546:4.1><span class=root>Pabhāhi anurañjanto, </span><br><p id=tha-ap546:4.2><span class=root>loke lokantagū jino; </span><br><p id=tha-ap546:4.3><span class=root>Vacanena vibodhento, </span><br><p id=tha-ap546:4.4><span class=root>veneyyapadumāni so. </span><br><p id=tha-ap546:5.1><span class=root>Vesārajjehi sampanno, </span><br><p id=tha-ap546:5.2><span class=root>catūhi purisuttamo; </span><br><p id=tha-ap546:5.3><span class=root>Pahīnabhayasārajjo, </span><br><p id=tha-ap546:5.4><span class=root>khemappatto visārado. </span><br><p id=tha-ap546:6.1><span class=root>Āsabhaṁ pavaraṁ ṭhānaṁ, </span><br><p id=tha-ap546:6.2><span class=root>buddhabhūmiñca kevalaṁ; </span><br><p id=tha-ap546:6.3><span class=root>Paṭijānāti lokaggo, </span><br><p id=tha-ap546:6.4><span class=root>natthi sañcodako kvaci. </span><br><p id=tha-ap546:7.1><span class=root>Sīhanādamasambhītaṁ, </span><br><p id=tha-ap546:7.2><span class=root>nadato tassa tādino; </span><br><p id=tha-ap546:7.3><span class=root>Devo naro vā brahmā vā, </span><br><p id=tha-ap546:7.4><span class=root>paṭivattā na vijjati. </span><br><p id=tha-ap546:8.1><span class=root>Desento pavaraṁ dhammaṁ, </span><br><p id=tha-ap546:8.2><span class=root>santārento sadevakaṁ; </span><br><p id=tha-ap546:8.3><span class=root>Dhammacakkaṁ pavatteti, </span><br><p id=tha-ap546:8.4><span class=root>parisāsu visārado. </span><br><p id=tha-ap546:9.1><span class=root>Paṭibhānavataṁ aggaṁ, </span><br><p id=tha-ap546:9.2><span class=root>sāvakaṁ sādhusammataṁ; </span><br><p id=tha-ap546:9.3><span class=root>Guṇaṁ bahuṁ pakittetvā, </span><br><p id=tha-ap546:9.4><span class=root>etadagge ṭhapesi taṁ. </span><br><p id=tha-ap546:10.1><span class=root>Tadāhaṁ haṁsavatiyaṁ, </span><br><p id=tha-ap546:10.2><span class=root>brāhmaṇo sādhusammato; </span><br><p id=tha-ap546:10.3><span class=root>Sabbavedavidū jāto, </span><br><p id=tha-ap546:10.4><span class=root>vāgīso vādisūdano. </span><br><p id=tha-ap546:11.1><span class=root>Upecca taṁ mahāvīraṁ, </span><br><p id=tha-ap546:11.2><span class=root>sutvāhaṁ dhammadesanaṁ; </span><br><p id=tha-ap546:11.3><span class=root>Pītivaraṁ paṭilabhiṁ, </span><br><p id=tha-ap546:11.4><span class=root>sāvakassa guṇe rato. </span><br><p id=tha-ap546:12.1><span class=root>Nimantetvāva sugataṁ, </span><br><p id=tha-ap546:12.2><span class=root>sasaṅghaṁ lokanandanaṁ; </span><br><p id=tha-ap546:12.3><span class=root>Sattāhaṁ bhojayitvāhaṁ, </span><br><p id=tha-ap546:12.4><span class=root>dussehacchādayiṁ tadā. </span><br><p id=tha-ap546:13.1><span class=root>Nipacca sirasā pāde, </span><br><p id=tha-ap546:13.2><span class=root>katokāso katañjalī; </span><br><p id=tha-ap546:13.3><span class=root>Ekamantaṁ ṭhito haṭṭho, </span><br><p id=tha-ap546:13.4><span class=root>santhaviṁ jinamuttamaṁ. </span><br><p id=tha-ap546:14.1><span class=root>‘Namo te vādimaddana, </span><br><p id=tha-ap546:14.2><span class=root>namo te isisattama; </span><br><p id=tha-ap546:14.3><span class=root>Namo te sabbalokagga, </span><br><p id=tha-ap546:14.4><span class=root>namo te abhayaṁ kara. </span><br><p id=tha-ap546:15.1><span class=root>Namo te māramathana, </span><br><p id=tha-ap546:15.2><span class=root>namo te diṭṭhisūdana; </span><br><p id=tha-ap546:15.3><span class=root>Namo te santisukhada, </span><br><p id=tha-ap546:15.4><span class=root>namo te saraṇaṁ kara. </span><br><p id=tha-ap546:16.1><span class=root>Anāthānaṁ bhavaṁ nātho, </span><br><p id=tha-ap546:16.2><span class=root>bhītānaṁ abhayappado; </span><br><p id=tha-ap546:16.3><span class=root>Vissāmabhūmi santānaṁ, </span><br><p id=tha-ap546:16.4><span class=root>saraṇaṁ saraṇesinaṁ’. </span><br><p id=tha-ap546:17.1><span class=root>Evamādīhi sambuddhaṁ, </span><br><p id=tha-ap546:17.2><span class=root>santhavitvā mahāguṇaṁ; </span><br><p id=tha-ap546:17.3><span class=root>Avocaṁ vādisūdassa, </span><br><p id=tha-ap546:17.4><span class=root>gatiṁ pappomi bhikkhuno. </span><br><p id=tha-ap546:18.1><span class=root>Tadā avoca bhagavā, </span><br><p id=tha-ap546:18.2><span class=root>anantapaṭibhānavā; </span><br><p id=tha-ap546:18.3><span class=root>‘Yo so buddhaṁ abhojesi, </span><br><p id=tha-ap546:18.4><span class=root>sattāhaṁ sahasāvakaṁ. </span><br><p id=tha-ap546:19.1><span class=root>Guṇañca me pakittesi, </span><br><p id=tha-ap546:19.2><span class=root>pasanno sehi pāṇibhi; </span><br><p id=tha-ap546:19.3><span class=root>Eso patthayate ṭhānaṁ, </span><br><p id=tha-ap546:19.4><span class=root>vādisūdassa bhikkhuno. </span><br><p id=tha-ap546:20.1><span class=root>Anāgatamhi addhāne, </span><br><p id=tha-ap546:20.2><span class=root>lacchase taṁ manorathaṁ; </span><br><p id=tha-ap546:20.3><span class=root>Devamānusasampattiṁ, </span><br><p id=tha-ap546:20.4><span class=root>anubhotvā anappakaṁ. </span><br><p id=tha-ap546:21.1><span class=root>Satasahassito kappe, </span><br><p id=tha-ap546:21.2><span class=root>okkākakulasambhavo; </span><br><p id=tha-ap546:21.3><span class=root>Gotamo nāma gottena, </span><br><p id=tha-ap546:21.4><span class=root>satthā loke bhavissati. </span><br><p id=tha-ap546:22.1><span class=root>Tassa dhammesu dāyādo, </span><br><p id=tha-ap546:22.2><span class=root>oraso dhammanimmito; </span><br><p id=tha-ap546:22.3><span class=root>Vaṅgīso nāma nāmena, </span><br><p id=tha-ap546:22.4><span class=root>hessati satthu sāvako’. </span><br><p id=tha-ap546:23.1><span class=root>Taṁ sutvā mudito hutvā, </span><br><p id=tha-ap546:23.2><span class=root>yāvajīvaṁ tadā jinaṁ; </span><br><p id=tha-ap546:23.3><span class=root>Paccayehi upaṭṭhāsiṁ, </span><br><p id=tha-ap546:23.4><span class=root>mettacitto tathāgataṁ. </span><br><p id=tha-ap546:24.1><span class=root>Tena kammena sukatena, </span><br><p id=tha-ap546:24.2><span class=root>cetanāpaṇidhīhi ca; </span><br><p id=tha-ap546:24.3><span class=root>Jahitvā mānusaṁ dehaṁ, </span><br><p id=tha-ap546:24.4><span class=root>tusitaṁ agamāsahaṁ. </span><br><p id=tha-ap546:25.1><span class=root>Pacchime ca bhave dāni, </span><br><p id=tha-ap546:25.2><span class=root>jāto vippakule ahaṁ; </span><br><p id=tha-ap546:25.3><span class=root>Paccājāto yadā āsiṁ, </span><br><p id=tha-ap546:25.4><span class=root>jātiyā sattavassiko. </span><br><p id=tha-ap546:26.1><span class=root>Sabbavedavidū jāto, </span><br><p id=tha-ap546:26.2><span class=root>vādasatthavisārado; </span><br><p id=tha-ap546:26.3><span class=root>Vādissaro cittakathī, </span><br><p id=tha-ap546:26.4><span class=root>paravādappamaddano. </span><br><p id=tha-ap546:27.1><span class=root>Vaṅge jātoti vaṅgīso, </span><br><p id=tha-ap546:27.2><span class=root>vacane issaroti vā; </span><br><p id=tha-ap546:27.3><span class=root>Vaṅgīso iti me nāmaṁ, </span><br><p id=tha-ap546:27.4><span class=root>abhavī lokasammataṁ. </span><br><p id=tha-ap546:28.1><span class=root>Yadāhaṁ viññutaṁ patto, </span><br><p id=tha-ap546:28.2><span class=root>ṭhito paṭhamayobbane; </span><br><p id=tha-ap546:28.3><span class=root>Tadā rājagahe ramme, </span><br><p id=tha-ap546:28.4><span class=root>sāriputtamahaddasaṁ. </span><br><p id=tha-ap546:29.1><span class=root>Pañcavīsatimaṁ bhāṇavāraṁ. </span><br><p id=tha-ap546:30.1><span class=root>Piṇḍāya vicarantaṁ taṁ, </span><br><p id=tha-ap546:30.2><span class=root>pattapāṇiṁ susaṁvutaṁ; </span><br><p id=tha-ap546:30.3><span class=root>Alolakkhiṁ mitabhāṇiṁ, </span><br><p id=tha-ap546:30.4><span class=root>yugamattaṁ nidakkhitaṁ. </span><br><p id=tha-ap546:31.1><span class=root>Taṁ disvā vimhito hutvā, </span><br><p id=tha-ap546:31.2><span class=root>avocaṁ mamanucchavaṁ; </span><br><p id=tha-ap546:31.3><span class=root>Kaṇikāraṁva nicitaṁ, </span><br><p id=tha-ap546:31.4><span class=root>cittaṁ gāthāpadaṁ ahaṁ. </span><br><p id=tha-ap546:32.1><span class=root>Ācikkhi so me satthāraṁ, </span><br><p id=tha-ap546:32.2><span class=root>sambuddhaṁ lokanāyakaṁ; </span><br><p id=tha-ap546:32.3><span class=root>Tadā so paṇḍito vīro, </span><br><p id=tha-ap546:32.4><span class=root>uttariṁ samavoca me. </span><br><p id=tha-ap546:33.1><span class=root>Virāgasaṁhitaṁ vākyaṁ, </span><br><p id=tha-ap546:33.2><span class=root>katvā duddasamuttamaṁ; </span><br><p id=tha-ap546:33.3><span class=root>Vicittapaṭibhānehi, </span><br><p id=tha-ap546:33.4><span class=root>tosito tena tādinā. </span><br><p id=tha-ap546:34.1><span class=root>Nipacca sirasā pāde, </span><br><p id=tha-ap546:34.2><span class=root>‘pabbājehī’ti maṁ bravi; </span><br><p id=tha-ap546:34.3><span class=root>Tato maṁ sa mahāpañño, </span><br><p id=tha-ap546:34.4><span class=root>buddhaseṭṭhamupānayi. </span><br><p id=tha-ap546:35.1><span class=root>Nipacca sirasā pāde, </span><br><p id=tha-ap546:35.2><span class=root>nisīdiṁ satthu santike; </span><br><p id=tha-ap546:35.3><span class=root>Mamāha vadataṁ seṭṭho, </span><br><p id=tha-ap546:35.4><span class=root>‘kacci vaṅgīsa jānāsi’. </span><br><p id=tha-ap546:36.1><span class=root>Kiñci sippanti tassāhaṁ, </span><br><p id=tha-ap546:36.2><span class=root>‘jānāmī’ti ca abraviṁ; </span><br><p id=tha-ap546:36.3><span class=root>‘Matasīsaṁ vanacchuddhaṁ, </span><br><p id=tha-ap546:36.4><span class=root>api bārasavassikaṁ; </span><br><p id=tha-ap546:36.5><span class=root>Tava vijjāvisesena, </span><br><p id=tha-ap546:36.6><span class=root>sace sakkosi vācaya’. </span><br><p id=tha-ap546:37.1><span class=root>‘Āmoti me paṭiññāte, </span><br><p id=tha-ap546:37.2><span class=root>tīṇi sīsāni dassayi; </span><br><p id=tha-ap546:37.3><span class=root>Nirayanaradevesu, </span><br><p id=tha-ap546:37.4><span class=root>upapanne avācayiṁ’. </span><br><p id=tha-ap546:38.1><span class=root>Tadā khīṇāsavasseva, </span><br><p id=tha-ap546:38.2><span class=root>sīsaṁ dassesi nāyako; </span><br><p id=tha-ap546:38.3><span class=root>Tatohaṁ vihatārambho, </span><br><p id=tha-ap546:38.4><span class=root>pabbajjaṁ samayācisaṁ. </span><br><p id=tha-ap546:39.1><span class=root>Pabbajitvāna sugataṁ, </span><br><p id=tha-ap546:39.2><span class=root>santhavāmi tahiṁ tahiṁ; </span><br><p id=tha-ap546:39.3><span class=root>Tato maṁ kabbavittosi, </span><br><p id=tha-ap546:39.4><span class=root>ujjhāyantiha bhikkhavo. </span><br><p id=tha-ap546:40.1><span class=root>Tato vīmaṁsanatthaṁ me, </span><br><p id=tha-ap546:40.2><span class=root>āha buddho vināyako; </span><br><p id=tha-ap546:40.3><span class=root>‘Takkikā panimā gāthā, </span><br><p id=tha-ap546:40.4><span class=root>ṭhānaso paṭibhanti taṁ’. </span><br><p id=tha-ap546:41.1><span class=root>‘Na kabbavittohaṁ vīra, </span><br><p id=tha-ap546:41.2><span class=root>ṭhānaso paṭibhanti maṁ’; </span><br><p id=tha-ap546:41.3><span class=root>‘Tena hi dāni vaṅgīsa, </span><br><p id=tha-ap546:41.4><span class=root>ṭhānaso santhavāhi maṁ’. </span><br><p id=tha-ap546:42.1><span class=root>Tadāhaṁ santhaviṁ vīraṁ, </span><br><p id=tha-ap546:42.2><span class=root>gāthāhi isisattamaṁ; </span><br><p id=tha-ap546:42.3><span class=root>Ṭhānaso me tadā tuṭṭho, </span><br><p id=tha-ap546:42.4><span class=root>jino agge ṭhapesi maṁ. </span><br><p id=tha-ap546:43.1><span class=root>Paṭibhānena cittena, </span><br><p id=tha-ap546:43.2><span class=root>aññesamatimaññahaṁ; </span><br><p id=tha-ap546:43.3><span class=root>Pesale tena saṁviggo, </span><br><p id=tha-ap546:43.4><span class=root>arahattamapāpuṇiṁ. </span><br><p id=tha-ap546:44.1><span class=root>‘Paṭibhānavataṁ aggo, </span><br><p id=tha-ap546:44.2><span class=root>añño koci na vijjati; </span><br><p id=tha-ap546:44.3><span class=root>Yathāyaṁ bhikkhu vaṅgīso, </span><br><p id=tha-ap546:44.4><span class=root>evaṁ dhāretha bhikkhavo’. </span><br><p id=tha-ap546:45.1><span class=root>Satasahasse kataṁ kammaṁ, </span><br><p id=tha-ap546:45.2><span class=root>phalaṁ dassesi me idha; </span><br><p id=tha-ap546:45.3><span class=root>Sumutto saravegova, </span><br><p id=tha-ap546:45.4><span class=root>kilese jhāpayiṁ mama. </span><br><p id=tha-ap546:46.1><span class=root>Kilesā jhāpitā mayhaṁ, </span><br><p id=tha-ap546:46.2><span class=root>…pe… </span><br><p id=tha-ap546:46.3><span class=root>viharāmi anāsavo. </span><br><p id=tha-ap546:47.1><span class=root>Svāgataṁ vata me āsi, </span><br><p id=tha-ap546:47.2><span class=root>…pe… </span><br><p id=tha-ap546:47.3><span class=root>kataṁ buddhassa sāsanaṁ. </span><br><p id=tha-ap546:48.1><span class=root>Paṭisambhidā catasso, </span><br><p id=tha-ap546:48.2><span class=root>…pe… </span><br><p id=tha-ap546:48.3><span class=root>kataṁ buddhassa sāsanaṁ”. </span><br><p id=tha-ap546:49.1><span class=root>Itthaṁ sudaṁ āyasmā vaṅgīso thero imā gāthāyo abhāsitthāti. </span><br><p id=tha-ap546:50.1><span class=root>Vaṅgīsattherassāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>