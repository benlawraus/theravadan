<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0480.html>Previous</a><a href=/canon/en/pli/ms/sutta/kn/tha-ap/tha-ap0482.html>Next</a></div><p id=tha-ap481:0.1><span class=root>Therāpadāna </span><br><p id=tha-ap481:0.2><span class=root>Naḷamālivagga </span><br><p id=tha-ap481:0.3><span class="root big-bold">Pānadhidāyakattheraapadāna </span><br><p id=tha-ap481:1.1><span class=root>“Anomadassī bhagavā, </span><br><p id=tha-ap481:1.2><span class=root>lokajeṭṭho narāsabho; </span><br><p id=tha-ap481:1.3><span class=root>Divāvihārā nikkhamma, </span><br><p id=tha-ap481:1.4><span class=root>pathamāruhi cakkhumā. </span><br><p id=tha-ap481:2.1><span class=root>Pānadhiṁ sukataṁ gayha, </span><br><p id=tha-ap481:2.2><span class=root>addhānaṁ paṭipajjahaṁ; </span><br><p id=tha-ap481:2.3><span class=root>Tatthaddasāsiṁ sambuddhaṁ, </span><br><p id=tha-ap481:2.4><span class=root>pattikaṁ cārudassanaṁ. </span><br><p id=tha-ap481:3.1><span class=root>Sakaṁ cittaṁ pasādetvā, </span><br><p id=tha-ap481:3.2><span class=root>nīharitvāna pānadhiṁ; </span><br><p id=tha-ap481:3.3><span class=root>Pādamūle ṭhapetvāna, </span><br><p id=tha-ap481:3.4><span class=root>idaṁ vacanamabraviṁ. </span><br><p id=tha-ap481:4.1><span class=root>‘Abhirūha mahāvīra, </span><br><p id=tha-ap481:4.2><span class=root>sugatinda vināyaka; </span><br><p id=tha-ap481:4.3><span class=root>Ito phalaṁ labhissāmi, </span><br><p id=tha-ap481:4.4><span class=root>so me attho samijjhatu’. </span><br><p id=tha-ap481:5.1><span class=root>Anomadassī bhagavā, </span><br><p id=tha-ap481:5.2><span class=root>lokajeṭṭho narāsabho; </span><br><p id=tha-ap481:5.3><span class=root>Pānadhiṁ abhirūhitvā, </span><br><p id=tha-ap481:5.4><span class=root>idaṁ vacanamabravi. </span><br><p id=tha-ap481:6.1><span class=root>‘Yo pānadhiṁ me adāsi, </span><br><p id=tha-ap481:6.2><span class=root>pasanno sehi pāṇibhi; </span><br><p id=tha-ap481:6.3><span class=root>Tamahaṁ kittayissāmi, </span><br><p id=tha-ap481:6.4><span class=root>suṇātha mama bhāsato’. </span><br><p id=tha-ap481:7.1><span class=root>Buddhassa giramaññāya, </span><br><p id=tha-ap481:7.2><span class=root>sabbe devā samāgatā; </span><br><p id=tha-ap481:7.3><span class=root>Udaggacittā sumanā, </span><br><p id=tha-ap481:7.4><span class=root>vedajātā katañjalī. </span><br><p id=tha-ap481:8.1><span class=root>‘Pānadhīnaṁ padānena, </span><br><p id=tha-ap481:8.2><span class=root>sukhitoyaṁ bhavissati; </span><br><p id=tha-ap481:8.3><span class=root>Pañcapaññāsakkhattuñca, </span><br><p id=tha-ap481:8.4><span class=root>devarajjaṁ karissati. </span><br><p id=tha-ap481:9.1><span class=root>Sahassakkhattuṁ rājā ca, </span><br><p id=tha-ap481:9.2><span class=root>cakkavattī bhavissati; </span><br><p id=tha-ap481:9.3><span class=root>Padesarajjaṁ vipulaṁ, </span><br><p id=tha-ap481:9.4><span class=root>gaṇanāto asaṅkhiyaṁ. </span><br><p id=tha-ap481:10.1><span class=root>Aparimeyye ito kappe, </span><br><p id=tha-ap481:10.2><span class=root>okkākakulasambhavo; </span><br><p id=tha-ap481:10.3><span class=root>Gotamo nāma gottena, </span><br><p id=tha-ap481:10.4><span class=root>satthā loke bhavissati. </span><br><p id=tha-ap481:11.1><span class=root>Tassa dhammesu dāyādo, </span><br><p id=tha-ap481:11.2><span class=root>oraso dhammanimmito; </span><br><p id=tha-ap481:11.3><span class=root>Sabbāsave pariññāya, </span><br><p id=tha-ap481:11.4><span class=root>nibbāyissatināsavo. </span><br><p id=tha-ap481:12.1><span class=root>Devaloke manusse vā, </span><br><p id=tha-ap481:12.2><span class=root>nibbattissati puññavā; </span><br><p id=tha-ap481:12.3><span class=root>Devayānapaṭibhāgaṁ, </span><br><p id=tha-ap481:12.4><span class=root>yānaṁ paṭilabhissati’. </span><br><p id=tha-ap481:13.1><span class=root>Pāsādā sivikā vayhaṁ, </span><br><p id=tha-ap481:13.2><span class=root>hatthino samalaṅkatā; </span><br><p id=tha-ap481:13.3><span class=root>Rathā vājaññasaṁyuttā, </span><br><p id=tha-ap481:13.4><span class=root>sadā pātubhavanti me. </span><br><p id=tha-ap481:14.1><span class=root>Agārā nikkhamantopi, </span><br><p id=tha-ap481:14.2><span class=root>rathena nikkhamiṁ ahaṁ; </span><br><p id=tha-ap481:14.3><span class=root>Kesesu chijjamānesu, </span><br><p id=tha-ap481:14.4><span class=root>arahattamapāpuṇiṁ. </span><br><p id=tha-ap481:15.1><span class=root>Lābhā mayhaṁ suladdhaṁ me, </span><br><p id=tha-ap481:15.2><span class=root>vāṇijjaṁ suppayojitaṁ; </span><br><p id=tha-ap481:15.3><span class=root>Datvāna pānadhiṁ ekaṁ, </span><br><p id=tha-ap481:15.4><span class=root>pattomhi acalaṁ padaṁ. </span><br><p id=tha-ap481:16.1><span class=root>Aparimeyye ito kappe, </span><br><p id=tha-ap481:16.2><span class=root>yaṁ pānadhimadāsahaṁ; </span><br><p id=tha-ap481:16.3><span class=root>Duggatiṁ nābhijānāmi, </span><br><p id=tha-ap481:16.4><span class=root>pānadhissa idaṁ phalaṁ. </span><br><p id=tha-ap481:17.1><span class=root>Kilesā jhāpitā mayhaṁ, </span><br><p id=tha-ap481:17.2><span class=root>…pe… </span><br><p id=tha-ap481:17.3><span class=root>viharāmi anāsavo. </span><br><p id=tha-ap481:18.1><span class=root>Svāgataṁ vata me āsi, </span><br><p id=tha-ap481:18.2><span class=root>…pe… </span><br><p id=tha-ap481:18.3><span class=root>kataṁ buddhassa sāsanaṁ. </span><br><p id=tha-ap481:19.1><span class=root>Paṭisambhidā catasso, </span><br><p id=tha-ap481:19.2><span class=root>…pe… </span><br><p id=tha-ap481:19.3><span class=root>kataṁ buddhassa sāsanaṁ”. </span><br><p id=tha-ap481:20.1><span class=root>Itthaṁ sudaṁ āyasmā pānadhidāyako thero imā gāthāyo abhāsitthāti. </span><br><p id=tha-ap481:21.1><span class=root>Pānadhidāyakattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>