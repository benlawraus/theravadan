<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0343.html>Previous</a><a href=/canon/en/pli/ms/sutta/kn/tha-ap/tha-ap0345.html>Next</a></div><p id=tha-ap344:0.1><span class=root>Therāpadāna </span><br><p id=tha-ap344:0.2><span class=root>Ekapadumiyavagga </span><br><p id=tha-ap344:0.3><span class="root big-bold">2 Tīṇuppalamāliyattheraapadāna </span><br><p id=tha-ap344:1.1><span class=root>“Candabhāgānadītīre, </span><br><p id=tha-ap344:1.2><span class=root>ahosiṁ vānaro tadā; </span><br><p id=tha-ap344:1.3><span class=root>Addasaṁ virajaṁ buddhaṁ, </span><br><p id=tha-ap344:1.4><span class=root>nisinnaṁ pabbatantare. </span><br><p id=tha-ap344:2.1><span class=root>Obhāsentaṁ disā sabbā, </span><br><p id=tha-ap344:2.2><span class=root>sālarājaṁva phullitaṁ; </span><br><p id=tha-ap344:2.3><span class=root>Lakkhaṇabyañjanūpetaṁ, </span><br><p id=tha-ap344:2.4><span class=root>disvā attamano ahuṁ. </span><br><p id=tha-ap344:3.1><span class=root>Udaggacitto sumano, </span><br><p id=tha-ap344:3.2><span class=root>pītiyā haṭṭhamānaso; </span><br><p id=tha-ap344:3.3><span class=root>Tīṇi uppalapupphāni, </span><br><p id=tha-ap344:3.4><span class=root>matthake abhiropayiṁ. </span><br><p id=tha-ap344:4.1><span class=root>Pupphāni abhiropetvā, </span><br><p id=tha-ap344:4.2><span class=root>vipassissa mahesino; </span><br><p id=tha-ap344:4.3><span class=root>Sagāravo bhavitvāna, </span><br><p id=tha-ap344:4.4><span class=root>pakkāmiṁ uttarāmukho. </span><br><p id=tha-ap344:5.1><span class=root>Gacchanto paṭikuṭiko, </span><br><p id=tha-ap344:5.2><span class=root>vippasannena cetasā; </span><br><p id=tha-ap344:5.3><span class=root>Selantare patitvāna, </span><br><p id=tha-ap344:5.4><span class=root>pāpuṇiṁ jīvitakkhayaṁ. </span><br><p id=tha-ap344:6.1><span class=root>Tena kammena sukatena, </span><br><p id=tha-ap344:6.2><span class=root>cetanāpaṇidhīhi ca; </span><br><p id=tha-ap344:6.3><span class=root>Jahitvā mānusaṁ dehaṁ, </span><br><p id=tha-ap344:6.4><span class=root>tāvatiṁsamagacchahaṁ. </span><br><p id=tha-ap344:7.1><span class=root>Satānaṁ tīṇikkhattuñca, </span><br><p id=tha-ap344:7.2><span class=root>devarajjaṁ akārayiṁ; </span><br><p id=tha-ap344:7.3><span class=root>Satānaṁ pañcakkhattuñca, </span><br><p id=tha-ap344:7.4><span class=root>cakkavattī ahosahaṁ. </span><br><p id=tha-ap344:8.1><span class=root>Ekanavutito kappe, </span><br><p id=tha-ap344:8.2><span class=root>yaṁ pupphamabhipūjayiṁ; </span><br><p id=tha-ap344:8.3><span class=root>Duggatiṁ nābhijānāmi, </span><br><p id=tha-ap344:8.4><span class=root>buddhapūjāyidaṁ phalaṁ. </span><br><p id=tha-ap344:9.1><span class=root>Paṭisambhidā catasso, </span><br><p id=tha-ap344:9.2><span class=root>…pe… </span><br><p id=tha-ap344:9.3><span class=root>kataṁ buddhassa sāsanaṁ”. </span><br><p id=tha-ap344:10.1><span class=root>Itthaṁ sudaṁ āyasmā tīṇuppalamāliyo thero imā gāthāyo abhāsitthāti. </span><br><p id=tha-ap344:11.1><span class=root>Tīṇuppalamāliyattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>