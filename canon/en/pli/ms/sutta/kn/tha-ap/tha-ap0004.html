<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0003.html>Previous</a><a href=/canon/en/pli/ms/sutta/kn/tha-ap/tha-ap0005.html>Next</a></div><p><div class=verse-container id=tha-ap4:0.1><span>Therāpadāna </span></div><p><div class=verse-container id=tha-ap4:0.2><span>Buddhavagga </span></div><p><div class=verse-container id=tha-ap4:0.3><span class=big-bold>Mahāmoggallānattheraapadāna </span></div><p><div class=verse-container id=tha-ap4:1.1><span>“Anomadassī bhagavā, </span></div><p><div class=verse-container id=tha-ap4:1.2><span>lokajeṭṭho narāsabho; </span></div><p><div class=verse-container id=tha-ap4:1.3><span>Vihāsi himavantamhi, </span></div><p><div class=verse-container id=tha-ap4:1.4><span>devasaṅghapurakkhato. </span></div><p><div class=verse-container id=tha-ap4:2.1><span>Varuṇo nāma nāmena, </span></div><p><div class=verse-container id=tha-ap4:2.2><span>nāgarājā ahaṁ tadā; </span></div><p><div class=verse-container id=tha-ap4:2.3><span>Kāmarūpī vikubbāmi, </span></div><p><div class=verse-container id=tha-ap4:2.4><span>mahodadhinivāsahaṁ. </span></div><p><div class=verse-container id=tha-ap4:3.1><span>Saṅgaṇiyaṁ gaṇaṁ hitvā, </span></div><p><div class=verse-container id=tha-ap4:3.2><span>tūriyaṁ paṭṭhapesahaṁ; </span></div><p><div class=verse-container id=tha-ap4:3.3><span>Sambuddhaṁ parivāretvā, </span></div><p><div class=verse-container id=tha-ap4:3.4><span>vādesuṁ accharā tadā. </span></div><p><div class=verse-container id=tha-ap4:4.1><span>Vajjamānesu tūresu, </span></div><p><div class=verse-container id=tha-ap4:4.2><span>devā tūrāni vajjayuṁ; </span></div><p><div class=verse-container id=tha-ap4:4.3><span>Ubhinnaṁ saddaṁ sutvāna, </span></div><p><div class=verse-container id=tha-ap4:4.4><span>buddhopi sampabujjhatha. </span></div><p><div class=verse-container id=tha-ap4:5.1><span>Nimantetvāna sambuddhaṁ, </span></div><p><div class=verse-container id=tha-ap4:5.2><span>sakaṁ bhavanupāgamiṁ; </span></div><p><div class=verse-container id=tha-ap4:5.3><span>Āsanaṁ paññapetvāna, </span></div><p><div class=verse-container id=tha-ap4:5.4><span>kālamārocayiṁ ahaṁ. </span></div><p><div class=verse-container id=tha-ap4:6.1><span>Khīṇāsavasahassehi, </span></div><p><div class=verse-container id=tha-ap4:6.2><span>parivuto lokanāyako; </span></div><p><div class=verse-container id=tha-ap4:6.3><span>Obhāsento disā sabbā, </span></div><p><div class=verse-container id=tha-ap4:6.4><span>bhavanaṁ me upāgami. </span></div><p><div class=verse-container id=tha-ap4:7.1><span>Upaviṭṭhaṁ mahāvīraṁ, </span></div><p><div class=verse-container id=tha-ap4:7.2><span>Devadevaṁ narāsabhaṁ; </span></div><p><div class=verse-container id=tha-ap4:7.3><span>Sabhikkhusaṅghaṁ tappesiṁ, </span></div><p><div class=verse-container id=tha-ap4:7.4><span>Annapānenahaṁ tadā. </span></div><p><div class=verse-container id=tha-ap4:8.1><span>Anumodi mahāvīro, </span></div><p><div class=verse-container id=tha-ap4:8.2><span>sayambhū aggapuggalo; </span></div><p><div class=verse-container id=tha-ap4:8.3><span>Bhikkhusaṅghe nisīditvā, </span></div><p><div class=verse-container id=tha-ap4:8.4><span>imā gāthā abhāsatha. </span></div><p><div class=verse-container id=tha-ap4:9.1><span>Yo so saṅghaṁ apūjesi, </span></div><p><div class=verse-container id=tha-ap4:9.2><span>buddhañca lokanāyakaṁ; </span></div><p><div class=verse-container id=tha-ap4:9.3><span>Tena cittappasādena, </span></div><p><div class=verse-container id=tha-ap4:9.4><span>devalokaṁ gamissati. </span></div><p><div class=verse-container id=tha-ap4:10.1><span>Sattasattatikkhattuñca, </span></div><p><div class=verse-container id=tha-ap4:10.2><span>devarajjaṁ karissati; </span></div><p><div class=verse-container id=tha-ap4:10.3><span>Pathabyā rajjaṁ aṭṭhasataṁ, </span></div><p><div class=verse-container id=tha-ap4:10.4><span>vasudhaṁ āvasissati. </span></div><p><div class=verse-container id=tha-ap4:11.1><span>Pañcapaññāsakkhattuñca, </span></div><p><div class=verse-container id=tha-ap4:11.2><span>cakkavattī bhavissati; </span></div><p><div class=verse-container id=tha-ap4:11.3><span>Bhogā asaṅkhiyā tassa, </span></div><p><div class=verse-container id=tha-ap4:11.4><span>uppajjissanti tāvade. </span></div><p><div class=verse-container id=tha-ap4:12.1><span>Aparimeyye ito kappe, </span></div><p><div class=verse-container id=tha-ap4:12.2><span>okkākakulasambhavo; </span></div><p><div class=verse-container id=tha-ap4:12.3><span>Gotamo nāma gottena, </span></div><p><div class=verse-container id=tha-ap4:12.4><span>satthā loke bhavissati. </span></div><p><div class=verse-container id=tha-ap4:13.1><span>Nirayā so cavitvāna, </span></div><p><div class=verse-container id=tha-ap4:13.2><span>manussataṁ gamissati; </span></div><p><div class=verse-container id=tha-ap4:13.3><span>Kolito nāma nāmena, </span></div><p><div class=verse-container id=tha-ap4:13.4><span>brahmabandhu bhavissati. </span></div><p><div class=verse-container id=tha-ap4:14.1><span>So pacchā pabbajitvāna, </span></div><p><div class=verse-container id=tha-ap4:14.2><span>kusalamūlena codito; </span></div><p><div class=verse-container id=tha-ap4:14.3><span>Gotamassa bhagavato, </span></div><p><div class=verse-container id=tha-ap4:14.4><span>dutiyo hessati sāvako. </span></div><p><div class=verse-container id=tha-ap4:15.1><span>Āraddhavīriyo pahitatto, </span></div><p><div class=verse-container id=tha-ap4:15.2><span>Iddhiyā pāramiṁ gato; </span></div><p><div class=verse-container id=tha-ap4:15.3><span>Sabbāsave pariññāya, </span></div><p><div class=verse-container id=tha-ap4:15.4><span>Nibbāyissatināsavo. </span></div><p><div class=verse-container id=tha-ap4:16.1><span>Pāpamittopanissāya, </span></div><p><div class=verse-container id=tha-ap4:16.2><span>kāmarāgavasaṁ gato; </span></div><p><div class=verse-container id=tha-ap4:16.3><span>Mātaraṁ pitarañcāpi, </span></div><p><div class=verse-container id=tha-ap4:16.4><span>ghātayiṁ duṭṭhamānaso. </span></div><p><div class=verse-container id=tha-ap4:17.1><span>Yaṁ yaṁ yonupapajjāmi, </span></div><p><div class=verse-container id=tha-ap4:17.2><span>nirayaṁ atha mānusaṁ; </span></div><p><div class=verse-container id=tha-ap4:17.3><span>Pāpakammasamaṅgitā, </span></div><p><div class=verse-container id=tha-ap4:17.4><span>bhinnasīso marāmahaṁ. </span></div><p><div class=verse-container id=tha-ap4:18.1><span>Idaṁ pacchimakaṁ mayhaṁ, </span></div><p><div class=verse-container id=tha-ap4:18.2><span>carimo vattate bhavo; </span></div><p><div class=verse-container id=tha-ap4:18.3><span>Idhāpi ediso mayhaṁ, </span></div><p><div class=verse-container id=tha-ap4:18.4><span>maraṇakāle bhavissati. </span></div><p><div class=verse-container id=tha-ap4:19.1><span>Pavivekamanuyutto, </span></div><p><div class=verse-container id=tha-ap4:19.2><span>samādhibhāvanārato; </span></div><p><div class=verse-container id=tha-ap4:19.3><span>Sabbāsave pariññāya, </span></div><p><div class=verse-container id=tha-ap4:19.4><span>viharāmi anāsavo. </span></div><p><div class=verse-container id=tha-ap4:20.1><span>Dharaṇimpi sugambhīraṁ, </span></div><p><div class=verse-container id=tha-ap4:20.2><span>bahalaṁ duppadhaṁsiyaṁ; </span></div><p><div class=verse-container id=tha-ap4:20.3><span>Vāmaṅguṭṭhena khobheyyaṁ, </span></div><p><div class=verse-container id=tha-ap4:20.4><span>iddhiyā pāramiṁ gato. </span></div><p><div class=verse-container id=tha-ap4:21.1><span>Asmimānaṁ na passāmi, </span></div><p><div class=verse-container id=tha-ap4:21.2><span>māno mayhaṁ na vijjati; </span></div><p><div class=verse-container id=tha-ap4:21.3><span>Sāmaṇere upādāya, </span></div><p><div class=verse-container id=tha-ap4:21.4><span>garucittaṁ karomahaṁ. </span></div><p><div class=verse-container id=tha-ap4:22.1><span>Aparimeyye ito kappe, </span></div><p><div class=verse-container id=tha-ap4:22.2><span>yaṁ kammamabhinīhariṁ; </span></div><p><div class=verse-container id=tha-ap4:22.3><span>Tāhaṁ bhūmimanuppatto, </span></div><p><div class=verse-container id=tha-ap4:22.4><span>pattomhi āsavakkhayaṁ. </span></div><p><div class=verse-container id=tha-ap4:23.1><span>Paṭisambhidā catasso, </span></div><p><div class=verse-container id=tha-ap4:23.2><span>vimokkhāpi ca aṭṭhime; </span></div><p><div class=verse-container id=tha-ap4:23.3><span>Chaḷabhiññā sacchikatā, </span></div><p><div class=verse-container id=tha-ap4:23.4><span>kataṁ buddhassa sāsanaṁ”. </span></div><p><div class=verse-container id=tha-ap4:24.1><span>Itthaṁ sudaṁ āyasmā mahāmoggallāno thero imā gāthāyo abhāsitthāti. </span></div><p><div class=verse-container id=tha-ap4:25.1><span>Mahāmoggallānattherassāpadānaṁ dutiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0003.html>Previous</a><a href=/canon/en/pli/ms/sutta/kn/tha-ap/tha-ap0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>