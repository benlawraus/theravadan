<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0003.html>Previous</a><a href=/canon/en/pli/ms/sutta/kn/tha-ap/tha-ap0005.html>Next</a></div><p id=tha-ap4:0.1><span class=root>Therāpadāna </span><br><p id=tha-ap4:0.2><span class=root>Buddhavagga </span><br><p id=tha-ap4:0.3><span class="root big-bold">Mahāmoggallānattheraapadāna </span><br><p id=tha-ap4:1.1><span class=root>“Anomadassī bhagavā, </span><br><p id=tha-ap4:1.2><span class=root>lokajeṭṭho narāsabho; </span><br><p id=tha-ap4:1.3><span class=root>Vihāsi himavantamhi, </span><br><p id=tha-ap4:1.4><span class=root>devasaṅghapurakkhato. </span><br><p id=tha-ap4:2.1><span class=root>Varuṇo nāma nāmena, </span><br><p id=tha-ap4:2.2><span class=root>nāgarājā ahaṁ tadā; </span><br><p id=tha-ap4:2.3><span class=root>Kāmarūpī vikubbāmi, </span><br><p id=tha-ap4:2.4><span class=root>mahodadhinivāsahaṁ. </span><br><p id=tha-ap4:3.1><span class=root>Saṅgaṇiyaṁ gaṇaṁ hitvā, </span><br><p id=tha-ap4:3.2><span class=root>tūriyaṁ paṭṭhapesahaṁ; </span><br><p id=tha-ap4:3.3><span class=root>Sambuddhaṁ parivāretvā, </span><br><p id=tha-ap4:3.4><span class=root>vādesuṁ accharā tadā. </span><br><p id=tha-ap4:4.1><span class=root>Vajjamānesu tūresu, </span><br><p id=tha-ap4:4.2><span class=root>devā tūrāni vajjayuṁ; </span><br><p id=tha-ap4:4.3><span class=root>Ubhinnaṁ saddaṁ sutvāna, </span><br><p id=tha-ap4:4.4><span class=root>buddhopi sampabujjhatha. </span><br><p id=tha-ap4:5.1><span class=root>Nimantetvāna sambuddhaṁ, </span><br><p id=tha-ap4:5.2><span class=root>sakaṁ bhavanupāgamiṁ; </span><br><p id=tha-ap4:5.3><span class=root>Āsanaṁ paññapetvāna, </span><br><p id=tha-ap4:5.4><span class=root>kālamārocayiṁ ahaṁ. </span><br><p id=tha-ap4:6.1><span class=root>Khīṇāsavasahassehi, </span><br><p id=tha-ap4:6.2><span class=root>parivuto lokanāyako; </span><br><p id=tha-ap4:6.3><span class=root>Obhāsento disā sabbā, </span><br><p id=tha-ap4:6.4><span class=root>bhavanaṁ me upāgami. </span><br><p id=tha-ap4:7.1><span class=root>Upaviṭṭhaṁ mahāvīraṁ, </span><br><p id=tha-ap4:7.2><span class=root>Devadevaṁ narāsabhaṁ; </span><br><p id=tha-ap4:7.3><span class=root>Sabhikkhusaṅghaṁ tappesiṁ, </span><br><p id=tha-ap4:7.4><span class=root>Annapānenahaṁ tadā. </span><br><p id=tha-ap4:8.1><span class=root>Anumodi mahāvīro, </span><br><p id=tha-ap4:8.2><span class=root>sayambhū aggapuggalo; </span><br><p id=tha-ap4:8.3><span class=root>Bhikkhusaṅghe nisīditvā, </span><br><p id=tha-ap4:8.4><span class=root>imā gāthā abhāsatha. </span><br><p id=tha-ap4:9.1><span class=root>Yo so saṅghaṁ apūjesi, </span><br><p id=tha-ap4:9.2><span class=root>buddhañca lokanāyakaṁ; </span><br><p id=tha-ap4:9.3><span class=root>Tena cittappasādena, </span><br><p id=tha-ap4:9.4><span class=root>devalokaṁ gamissati. </span><br><p id=tha-ap4:10.1><span class=root>Sattasattatikkhattuñca, </span><br><p id=tha-ap4:10.2><span class=root>devarajjaṁ karissati; </span><br><p id=tha-ap4:10.3><span class=root>Pathabyā rajjaṁ aṭṭhasataṁ, </span><br><p id=tha-ap4:10.4><span class=root>vasudhaṁ āvasissati. </span><br><p id=tha-ap4:11.1><span class=root>Pañcapaññāsakkhattuñca, </span><br><p id=tha-ap4:11.2><span class=root>cakkavattī bhavissati; </span><br><p id=tha-ap4:11.3><span class=root>Bhogā asaṅkhiyā tassa, </span><br><p id=tha-ap4:11.4><span class=root>uppajjissanti tāvade. </span><br><p id=tha-ap4:12.1><span class=root>Aparimeyye ito kappe, </span><br><p id=tha-ap4:12.2><span class=root>okkākakulasambhavo; </span><br><p id=tha-ap4:12.3><span class=root>Gotamo nāma gottena, </span><br><p id=tha-ap4:12.4><span class=root>satthā loke bhavissati. </span><br><p id=tha-ap4:13.1><span class=root>Nirayā so cavitvāna, </span><br><p id=tha-ap4:13.2><span class=root>manussataṁ gamissati; </span><br><p id=tha-ap4:13.3><span class=root>Kolito nāma nāmena, </span><br><p id=tha-ap4:13.4><span class=root>brahmabandhu bhavissati. </span><br><p id=tha-ap4:14.1><span class=root>So pacchā pabbajitvāna, </span><br><p id=tha-ap4:14.2><span class=root>kusalamūlena codito; </span><br><p id=tha-ap4:14.3><span class=root>Gotamassa bhagavato, </span><br><p id=tha-ap4:14.4><span class=root>dutiyo hessati sāvako. </span><br><p id=tha-ap4:15.1><span class=root>Āraddhavīriyo pahitatto, </span><br><p id=tha-ap4:15.2><span class=root>Iddhiyā pāramiṁ gato; </span><br><p id=tha-ap4:15.3><span class=root>Sabbāsave pariññāya, </span><br><p id=tha-ap4:15.4><span class=root>Nibbāyissatināsavo. </span><br><p id=tha-ap4:16.1><span class=root>Pāpamittopanissāya, </span><br><p id=tha-ap4:16.2><span class=root>kāmarāgavasaṁ gato; </span><br><p id=tha-ap4:16.3><span class=root>Mātaraṁ pitarañcāpi, </span><br><p id=tha-ap4:16.4><span class=root>ghātayiṁ duṭṭhamānaso. </span><br><p id=tha-ap4:17.1><span class=root>Yaṁ yaṁ yonupapajjāmi, </span><br><p id=tha-ap4:17.2><span class=root>nirayaṁ atha mānusaṁ; </span><br><p id=tha-ap4:17.3><span class=root>Pāpakammasamaṅgitā, </span><br><p id=tha-ap4:17.4><span class=root>bhinnasīso marāmahaṁ. </span><br><p id=tha-ap4:18.1><span class=root>Idaṁ pacchimakaṁ mayhaṁ, </span><br><p id=tha-ap4:18.2><span class=root>carimo vattate bhavo; </span><br><p id=tha-ap4:18.3><span class=root>Idhāpi ediso mayhaṁ, </span><br><p id=tha-ap4:18.4><span class=root>maraṇakāle bhavissati. </span><br><p id=tha-ap4:19.1><span class=root>Pavivekamanuyutto, </span><br><p id=tha-ap4:19.2><span class=root>samādhibhāvanārato; </span><br><p id=tha-ap4:19.3><span class=root>Sabbāsave pariññāya, </span><br><p id=tha-ap4:19.4><span class=root>viharāmi anāsavo. </span><br><p id=tha-ap4:20.1><span class=root>Dharaṇimpi sugambhīraṁ, </span><br><p id=tha-ap4:20.2><span class=root>bahalaṁ duppadhaṁsiyaṁ; </span><br><p id=tha-ap4:20.3><span class=root>Vāmaṅguṭṭhena khobheyyaṁ, </span><br><p id=tha-ap4:20.4><span class=root>iddhiyā pāramiṁ gato. </span><br><p id=tha-ap4:21.1><span class=root>Asmimānaṁ na passāmi, </span><br><p id=tha-ap4:21.2><span class=root>māno mayhaṁ na vijjati; </span><br><p id=tha-ap4:21.3><span class=root>Sāmaṇere upādāya, </span><br><p id=tha-ap4:21.4><span class=root>garucittaṁ karomahaṁ. </span><br><p id=tha-ap4:22.1><span class=root>Aparimeyye ito kappe, </span><br><p id=tha-ap4:22.2><span class=root>yaṁ kammamabhinīhariṁ; </span><br><p id=tha-ap4:22.3><span class=root>Tāhaṁ bhūmimanuppatto, </span><br><p id=tha-ap4:22.4><span class=root>pattomhi āsavakkhayaṁ. </span><br><p id=tha-ap4:23.1><span class=root>Paṭisambhidā catasso, </span><br><p id=tha-ap4:23.2><span class=root>vimokkhāpi ca aṭṭhime; </span><br><p id=tha-ap4:23.3><span class=root>Chaḷabhiññā sacchikatā, </span><br><p id=tha-ap4:23.4><span class=root>kataṁ buddhassa sāsanaṁ”. </span><br><p id=tha-ap4:24.1><span class=root>Itthaṁ sudaṁ āyasmā mahāmoggallāno thero imā gāthāyo abhāsitthāti. </span><br><p id=tha-ap4:25.1><span class=root>Mahāmoggallānattherassāpadānaṁ dutiyaṁ. </span><br></main><footer class="container footer"><small><a href=/about>Contact info</a></small></footer>