<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0021.html>Previous</a><a href=/canon/en/pli/ms/sutta/kn/tha-ap/tha-ap0023.html>Next</a></div><p id=tha-ap22:0.1><span class=root>Therāpadāna </span><br><p id=tha-ap22:0.2><span class=root>Sīhāsaniyavagga </span><br><p id=tha-ap22:0.3><span class="root big-bold">Sumaṅgalattheraapadāna </span><br><p id=tha-ap22:1.1><span class=root>“Āhutiṁ yiṭṭhukāmohaṁ, </span><br><p id=tha-ap22:1.2><span class=root>paṭiyādetvāna bhojanaṁ; </span><br><p id=tha-ap22:1.3><span class=root>Brāhmaṇe paṭimānento, </span><br><p id=tha-ap22:1.4><span class=root>visāle māḷake ṭhito. </span><br><p id=tha-ap22:2.1><span class=root>Athaddasāsiṁ sambuddhaṁ, </span><br><p id=tha-ap22:2.2><span class=root>piyadassiṁ mahāyasaṁ; </span><br><p id=tha-ap22:2.3><span class=root>Sabbalokavinetāraṁ, </span><br><p id=tha-ap22:2.4><span class=root>sayambhuṁ aggapuggalaṁ. </span><br><p id=tha-ap22:3.1><span class=root>Bhagavantaṁ jutimantaṁ, </span><br><p id=tha-ap22:3.2><span class=root>sāvakehi purakkhataṁ; </span><br><p id=tha-ap22:3.3><span class=root>Ādiccamiva rocantaṁ, </span><br><p id=tha-ap22:3.4><span class=root>rathiyaṁ paṭipannakaṁ. </span><br><p id=tha-ap22:4.1><span class=root>Añjaliṁ paggahetvāna, </span><br><p id=tha-ap22:4.2><span class=root>sakaṁ cittaṁ pasādayiṁ; </span><br><p id=tha-ap22:4.3><span class=root>Manasāva nimantesiṁ, </span><br><p id=tha-ap22:4.4><span class=root>‘āgacchatu mahāmuni’. </span><br><p id=tha-ap22:5.1><span class=root>Mama saṅkappamaññāya, </span><br><p id=tha-ap22:5.2><span class=root>satthā loke anuttaro; </span><br><p id=tha-ap22:5.3><span class=root>Khīṇāsavasahassehi, </span><br><p id=tha-ap22:5.4><span class=root>mama dvāraṁ upāgami. </span><br><p id=tha-ap22:6.1><span class=root>Namo te purisājañña, </span><br><p id=tha-ap22:6.2><span class=root>namo te purisuttama; </span><br><p id=tha-ap22:6.3><span class=root>Pāsādaṁ abhirūhitvā, </span><br><p id=tha-ap22:6.4><span class=root>sīhāsane nisīdataṁ. </span><br><p id=tha-ap22:7.1><span class=root>Danto dantaparivāro, </span><br><p id=tha-ap22:7.2><span class=root>tiṇṇo tārayataṁ varo; </span><br><p id=tha-ap22:7.3><span class=root>Pāsādaṁ abhirūhitvā, </span><br><p id=tha-ap22:7.4><span class=root>nisīdi pavarāsane. </span><br><p id=tha-ap22:8.1><span class=root>Yaṁ me atthi sake gehe, </span><br><p id=tha-ap22:8.2><span class=root>āmisaṁ paccupaṭṭhitaṁ; </span><br><p id=tha-ap22:8.3><span class=root>Tāhaṁ buddhassa pādāsiṁ, </span><br><p id=tha-ap22:8.4><span class=root>pasanno sehi pāṇibhi. </span><br><p id=tha-ap22:9.1><span class=root>Pasannacitto sumano, </span><br><p id=tha-ap22:9.2><span class=root>vedajāto katañjalī; </span><br><p id=tha-ap22:9.3><span class=root>Buddhaseṭṭhaṁ namassāmi, </span><br><p id=tha-ap22:9.4><span class=root>aho buddhassuḷāratā. </span><br><p id=tha-ap22:10.1><span class=root>Aṭṭhannaṁ payirūpāsataṁ, </span><br><p id=tha-ap22:10.2><span class=root>bhuñjaṁ khīṇāsavā bahū; </span><br><p id=tha-ap22:10.3><span class=root>Tuyheveso ānubhāvo, </span><br><p id=tha-ap22:10.4><span class=root>saraṇaṁ taṁ upemahaṁ. </span><br><p id=tha-ap22:11.1><span class=root>Piyadassī ca bhagavā, </span><br><p id=tha-ap22:11.2><span class=root>lokajeṭṭho narāsabho; </span><br><p id=tha-ap22:11.3><span class=root>Bhikkhusaṅghe nisīditvā, </span><br><p id=tha-ap22:11.4><span class=root>imā gāthā abhāsatha. </span><br><p id=tha-ap22:12.1><span class=root>‘Yo so saṅghaṁ abhojesi, </span><br><p id=tha-ap22:12.2><span class=root>ujubhūtaṁ samāhitaṁ; </span><br><p id=tha-ap22:12.3><span class=root>Tathāgatañca sambuddhaṁ, </span><br><p id=tha-ap22:12.4><span class=root>suṇātha mama bhāsato. </span><br><p id=tha-ap22:13.1><span class=root>Sattavīsatikkhattuṁ so, </span><br><p id=tha-ap22:13.2><span class=root>devarajjaṁ karissati; </span><br><p id=tha-ap22:13.3><span class=root>Sakakammābhiraddho so, </span><br><p id=tha-ap22:13.4><span class=root>devaloke ramissati. </span><br><p id=tha-ap22:14.1><span class=root>Dasa aṭṭha cakkhattuṁ so, </span><br><p id=tha-ap22:14.2><span class=root>cakkavattī bhavissati; </span><br><p id=tha-ap22:14.3><span class=root>Pathabyā rajjaṁ pañcasataṁ, </span><br><p id=tha-ap22:14.4><span class=root>vasudhaṁ āvasissati’. </span><br><p id=tha-ap22:15.1><span class=root>Araññavanamoggayha, </span><br><p id=tha-ap22:15.2><span class=root>kānanaṁ byagghasevitaṁ; </span><br><p id=tha-ap22:15.3><span class=root>Padhānaṁ padahitvāna, </span><br><p id=tha-ap22:15.4><span class=root>kilesā jhāpitā mayā. </span><br><p id=tha-ap22:16.1><span class=root>Aṭṭhārase kappasate, </span><br><p id=tha-ap22:16.2><span class=root>yaṁ dānamadadiṁ tadā; </span><br><p id=tha-ap22:16.3><span class=root>Duggatiṁ nābhijānāmi, </span><br><p id=tha-ap22:16.4><span class=root>bhattadānassidaṁ phalaṁ. </span><br><p id=tha-ap22:17.1><span class=root>Paṭisambhidā catasso, </span><br><p id=tha-ap22:17.2><span class=root>Vimokkhāpi ca aṭṭhime; </span><br><p id=tha-ap22:17.3><span class=root>Chaḷabhiññā sacchikatā, </span><br><p id=tha-ap22:17.4><span class=root>Kataṁ buddhassa sāsanaṁ”. </span><br><p id=tha-ap22:18.1><span class=root>Itthaṁ sudaṁ āyasmā sumaṅgalo thero imā gāthāyo abhāsitthāti. </span><br><p id=tha-ap22:19.1><span class=root>Sumaṅgalattherassāpadānaṁ dasamaṁ. </span><br><p id=tha-ap22:20.1><span class=root>Tassuddānaṁ </span><br><p id=tha-ap22:21.1><span class=root>Sīhāsanī ekathambhī, </span><br><p id=tha-ap22:21.2><span class=root>nando ca cūḷapanthako; </span><br><p id=tha-ap22:21.3><span class=root>Pilindarāhulo ceva, </span><br><p id=tha-ap22:21.4><span class=root>vaṅganto raṭṭhapālako. </span><br><p id=tha-ap22:22.1><span class=root>Sopāko maṅgalo ceva, </span><br><p id=tha-ap22:22.2><span class=root>daseva dutiye vagge; </span><br><p id=tha-ap22:22.3><span class=root>Satañca aṭṭhatiṁsa ca, </span><br><p id=tha-ap22:22.4><span class=root>gāthā cettha pakāsitā. </span><br><p id=tha-ap22:23.1><span class=root>Sīhāsaniyavaggo dutiyo. </span><br></main><footer class="container footer"><small><a href=/about/>Contact info</a></small></footer>