<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0420.html>Previous</a><a href=/canon/en/pli/ms/sutta/kn/tha-ap/tha-ap0422.html>Next</a></div><p><div class=verse-container id=tha-ap421:0.1><span>Therāpadāna </span></div><p><div class=verse-container id=tha-ap421:0.2><span>Bhaddālivagga </span></div><p><div class=verse-container id=tha-ap421:0.3><span class=big-bold>Patthodanadāyakattheraapadāna </span></div><p><div class=verse-container id=tha-ap421:1.1><span>“Vanacārī pure āsiṁ, </span></div><p><div class=verse-container id=tha-ap421:1.2><span>satataṁ vanakammiko; </span></div><p><div class=verse-container id=tha-ap421:1.3><span>Patthodanaṁ gahetvāna, </span></div><p><div class=verse-container id=tha-ap421:1.4><span>kammantaṁ agamāsahaṁ. </span></div><p><div class=verse-container id=tha-ap421:2.1><span>Tatthaddasāsiṁ sambuddhaṁ, </span></div><p><div class=verse-container id=tha-ap421:2.2><span>sayambhuṁ aparājitaṁ; </span></div><p><div class=verse-container id=tha-ap421:2.3><span>Vanā piṇḍāya nikkhantaṁ, </span></div><p><div class=verse-container id=tha-ap421:2.4><span>disvā cittaṁ pasādayiṁ. </span></div><p><div class=verse-container id=tha-ap421:3.1><span>Parakammāyane yutto, </span></div><p><div class=verse-container id=tha-ap421:3.2><span>puññañca me na vijjati; </span></div><p><div class=verse-container id=tha-ap421:3.3><span>Ayaṁ patthodano atthi, </span></div><p><div class=verse-container id=tha-ap421:3.4><span>bhojayissāmahaṁ muniṁ. </span></div><p><div class=verse-container id=tha-ap421:4.1><span>Patthodanaṁ gahetvāna, </span></div><p><div class=verse-container id=tha-ap421:4.2><span>sayambhussa adāsahaṁ; </span></div><p><div class=verse-container id=tha-ap421:4.3><span>Mama nijjhāyamānassa, </span></div><p><div class=verse-container id=tha-ap421:4.4><span>paribhuñji tadā muni. </span></div><p><div class=verse-container id=tha-ap421:5.1><span>Tena kammena sukatena, </span></div><p><div class=verse-container id=tha-ap421:5.2><span>cetanāpaṇidhīhi ca; </span></div><p><div class=verse-container id=tha-ap421:5.3><span>Jahitvā mānusaṁ dehaṁ, </span></div><p><div class=verse-container id=tha-ap421:5.4><span>tāvatiṁsamagacchahaṁ. </span></div><p><div class=verse-container id=tha-ap421:6.1><span>Chattiṁsakkhattuṁ devindo, </span></div><p><div class=verse-container id=tha-ap421:6.2><span>devarajjamakārayiṁ; </span></div><p><div class=verse-container id=tha-ap421:6.3><span>Tettiṁsakkhattuṁ rājā ca, </span></div><p><div class=verse-container id=tha-ap421:6.4><span>cakkavattī ahosahaṁ. </span></div><p><div class=verse-container id=tha-ap421:7.1><span>Padesarajjaṁ vipulaṁ, </span></div><p><div class=verse-container id=tha-ap421:7.2><span>gaṇanāto asaṅkhiyaṁ; </span></div><p><div class=verse-container id=tha-ap421:7.3><span>Sukhito yasavā homi, </span></div><p><div class=verse-container id=tha-ap421:7.4><span>patthodanassidaṁ phalaṁ. </span></div><p><div class=verse-container id=tha-ap421:8.1><span>Bhavābhave saṁsaranto, </span></div><p><div class=verse-container id=tha-ap421:8.2><span>labhāmi amitaṁ dhanaṁ; </span></div><p><div class=verse-container id=tha-ap421:8.3><span>Bhoge me ūnatā natthi, </span></div><p><div class=verse-container id=tha-ap421:8.4><span>patthodanassidaṁ phalaṁ. </span></div><p><div class=verse-container id=tha-ap421:9.1><span>Nadīsotapaṭibhāgā, </span></div><p><div class=verse-container id=tha-ap421:9.2><span>bhogā nibbattare mama; </span></div><p><div class=verse-container id=tha-ap421:9.3><span>Parimetuṁ na sakkomi, </span></div><p><div class=verse-container id=tha-ap421:9.4><span>patthodanassidaṁ phalaṁ. </span></div><p><div class=verse-container id=tha-ap421:10.1><span>Imaṁ khāda imaṁ bhuñja, </span></div><p><div class=verse-container id=tha-ap421:10.2><span>imamhi sayane saya; </span></div><p><div class=verse-container id=tha-ap421:10.3><span>Tenāhaṁ sukhito homi, </span></div><p><div class=verse-container id=tha-ap421:10.4><span>patthodanassidaṁ phalaṁ. </span></div><p><div class=verse-container id=tha-ap421:11.1><span>Catunnavutito kappe, </span></div><p><div class=verse-container id=tha-ap421:11.2><span>yaṁ dānamadadiṁ tadā; </span></div><p><div class=verse-container id=tha-ap421:11.3><span>Duggatiṁ nābhijānāmi, </span></div><p><div class=verse-container id=tha-ap421:11.4><span>patthodanassidaṁ phalaṁ. </span></div><p><div class=verse-container id=tha-ap421:12.1><span>Kilesā jhāpitā mayhaṁ, </span></div><p><div class=verse-container id=tha-ap421:12.2><span>…pe… </span></div><p><div class=verse-container id=tha-ap421:12.3><span>viharāmi anāsavo. </span></div><p><div class=verse-container id=tha-ap421:13.1><span>Svāgataṁ vata me āsi, </span></div><p><div class=verse-container id=tha-ap421:13.2><span>…pe… </span></div><p><div class=verse-container id=tha-ap421:13.3><span>kataṁ buddhassa sāsanaṁ. </span></div><p><div class=verse-container id=tha-ap421:14.1><span>Paṭisambhidā catasso, </span></div><p><div class=verse-container id=tha-ap421:14.2><span>…pe… </span></div><p><div class=verse-container id=tha-ap421:14.3><span>kataṁ buddhassa sāsanaṁ”. </span></div><p><div class=verse-container id=tha-ap421:15.1><span>Itthaṁ sudaṁ āyasmā patthodanadāyako thero imā gāthāyo abhāsitthāti. </span></div><p><div class=verse-container id=tha-ap421:16.1><span>Patthodanadāyakattherassāpadānaṁ navamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0420.html>Previous</a><a href=/canon/en/pli/ms/sutta/kn/tha-ap/tha-ap0422.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>