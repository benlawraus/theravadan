<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0424.html>Previous</a><a href=/canon/en/pli/ms/sutta/kn/tha-ap/tha-ap0426.html>Next</a></div><p id=tha-ap425:0.1><span class=root>Therāpadāna </span><br><p id=tha-ap425:0.2><span class=root>Sakiṁsammajjakavagga </span><br><p id=tha-ap425:0.3><span class="root big-bold">Ekāsanadāyakattheraapadāna </span><br><p id=tha-ap425:1.1><span class=root>“Himavantassāvidūre, </span><br><p id=tha-ap425:1.2><span class=root>gosito nāma pabbato; </span><br><p id=tha-ap425:1.3><span class=root>Assamo sukato mayhaṁ, </span><br><p id=tha-ap425:1.4><span class=root>paṇṇasālā sumāpitā. </span><br><p id=tha-ap425:2.1><span class=root>Nārado nāma nāmena, </span><br><p id=tha-ap425:2.2><span class=root>kassapo iti maṁ vidū; </span><br><p id=tha-ap425:2.3><span class=root>Suddhimaggaṁ gavesanto, </span><br><p id=tha-ap425:2.4><span class=root>vasāmi gosite tadā. </span><br><p id=tha-ap425:3.1><span class=root>Padumuttaro nāma jino, </span><br><p id=tha-ap425:3.2><span class=root>sabbadhammāna pāragū; </span><br><p id=tha-ap425:3.3><span class=root>Vivekakāmo sambuddho, </span><br><p id=tha-ap425:3.4><span class=root>agañchi anilañjasā. </span><br><p id=tha-ap425:4.1><span class=root>Vanagge gacchamānassa, </span><br><p id=tha-ap425:4.2><span class=root>disvā raṁsiṁ mahesino; </span><br><p id=tha-ap425:4.3><span class=root>Kaṭṭhamañcaṁ paññāpetvā, </span><br><p id=tha-ap425:4.4><span class=root>ajinañca apatthariṁ. </span><br><p id=tha-ap425:5.1><span class=root>Āsanaṁ paññapetvāna, </span><br><p id=tha-ap425:5.2><span class=root>sire katvāna añjaliṁ; </span><br><p id=tha-ap425:5.3><span class=root>Somanassaṁ paveditvā, </span><br><p id=tha-ap425:5.4><span class=root>idaṁ vacanamabraviṁ. </span><br><p id=tha-ap425:6.1><span class=root>‘Sallakatto mahāvīra, </span><br><p id=tha-ap425:6.2><span class=root>āturānaṁ tikicchako; </span><br><p id=tha-ap425:6.3><span class=root>Mamaṁ rogaparetassa, </span><br><p id=tha-ap425:6.4><span class=root>tikicchaṁ dehi nāyaka. </span><br><p id=tha-ap425:7.1><span class=root>Kallatthikā ye passanti, </span><br><p id=tha-ap425:7.2><span class=root>buddhaseṭṭha tuvaṁ mune; </span><br><p id=tha-ap425:7.3><span class=root>Dhuvatthasiddhiṁ papponti, </span><br><p id=tha-ap425:7.4><span class=root>etesaṁ ajaro bhave. </span><br><p id=tha-ap425:8.1><span class=root>Na me deyyadhammo atthi, </span><br><p id=tha-ap425:8.2><span class=root>pavattaphalabhojihaṁ; </span><br><p id=tha-ap425:8.3><span class=root>Idaṁ me āsanaṁ atthi, </span><br><p id=tha-ap425:8.4><span class=root>nisīda kaṭṭhamañcake’. </span><br><p id=tha-ap425:9.1><span class=root>Nisīdi tattha bhagavā, </span><br><p id=tha-ap425:9.2><span class=root>asambhītova kesarī; </span><br><p id=tha-ap425:9.3><span class=root>Muhuttaṁ vītināmetvā, </span><br><p id=tha-ap425:9.4><span class=root>idaṁ vacanamabravi. </span><br><p id=tha-ap425:10.1><span class=root>‘Vissattho hohi mā bhāyi, </span><br><p id=tha-ap425:10.2><span class=root>laddho jotiraso tayā; </span><br><p id=tha-ap425:10.3><span class=root>Yaṁ tuyhaṁ patthitaṁ sabbaṁ, </span><br><p id=tha-ap425:10.4><span class=root>paripūrissatināgate. </span><br><p id=tha-ap425:11.1><span class=root>Na moghaṁ taṁ kataṁ tuyhaṁ, </span><br><p id=tha-ap425:11.2><span class=root>puññakkhette anuttare; </span><br><p id=tha-ap425:11.3><span class=root>Sakkā uddharituṁ attā, </span><br><p id=tha-ap425:11.4><span class=root>yassa cittaṁ paṇīhitaṁ. </span><br><p id=tha-ap425:12.1><span class=root>Imināsanadānena, </span><br><p id=tha-ap425:12.2><span class=root>cetanāpaṇidhīhi ca; </span><br><p id=tha-ap425:12.3><span class=root>Kappasatasahassāni, </span><br><p id=tha-ap425:12.4><span class=root>vinipātaṁ na gacchasi. </span><br><p id=tha-ap425:13.1><span class=root>Paññāsakkhattuṁ devindo, </span><br><p id=tha-ap425:13.2><span class=root>devarajjaṁ karissasi; </span><br><p id=tha-ap425:13.3><span class=root>Asītikkhattuṁ rājā ca, </span><br><p id=tha-ap425:13.4><span class=root>cakkavattī bhavissasi. </span><br><p id=tha-ap425:14.1><span class=root>Padesarajjaṁ vipulaṁ, </span><br><p id=tha-ap425:14.2><span class=root>gaṇanāto asaṅkhiyaṁ; </span><br><p id=tha-ap425:14.3><span class=root>Sabbattha sukhito hutvā, </span><br><p id=tha-ap425:14.4><span class=root>saṁsāre saṁsarissasi’. </span><br><p id=tha-ap425:15.1><span class=root>Idaṁ vatvāna sambuddho, </span><br><p id=tha-ap425:15.2><span class=root>jalajuttamanāmako; </span><br><p id=tha-ap425:15.3><span class=root>Nabhaṁ abbhuggamī vīro, </span><br><p id=tha-ap425:15.4><span class=root>haṁsarājāva ambare. </span><br><p id=tha-ap425:16.1><span class=root>Hatthiyānaṁ assayānaṁ, </span><br><p id=tha-ap425:16.2><span class=root>sarathaṁ sandamānikaṁ; </span><br><p id=tha-ap425:16.3><span class=root>Labhāmi sabbamevetaṁ, </span><br><p id=tha-ap425:16.4><span class=root>ekāsanassidaṁ phalaṁ. </span><br><p id=tha-ap425:17.1><span class=root>Kānanaṁ pavisitvāpi, </span><br><p id=tha-ap425:17.2><span class=root>yadā icchāmi āsanaṁ; </span><br><p id=tha-ap425:17.3><span class=root>Mama saṅkappamaññāya, </span><br><p id=tha-ap425:17.4><span class=root>pallaṅko upatiṭṭhati. </span><br><p id=tha-ap425:18.1><span class=root>Vārimajjhagato santo, </span><br><p id=tha-ap425:18.2><span class=root>yadā icchāmi āsanaṁ; </span><br><p id=tha-ap425:18.3><span class=root>Mama saṅkappamaññāya, </span><br><p id=tha-ap425:18.4><span class=root>pallaṅko upatiṭṭhati. </span><br><p id=tha-ap425:19.1><span class=root>Yaṁ yaṁ yonupapajjāmi, </span><br><p id=tha-ap425:19.2><span class=root>devattaṁ atha mānusaṁ; </span><br><p id=tha-ap425:19.3><span class=root>Pallaṅkasatasahassāni, </span><br><p id=tha-ap425:19.4><span class=root>parivārenti maṁ sadā. </span><br><p id=tha-ap425:20.1><span class=root>Duve bhave saṁsarāmi, </span><br><p id=tha-ap425:20.2><span class=root>devatte atha mānuse; </span><br><p id=tha-ap425:20.3><span class=root>Duve kule pajāyāmi, </span><br><p id=tha-ap425:20.4><span class=root>khattiye atha brāhmaṇe. </span><br><p id=tha-ap425:21.1><span class=root>Ekāsanaṁ daditvāna, </span><br><p id=tha-ap425:21.2><span class=root>puññakkhette anuttare; </span><br><p id=tha-ap425:21.3><span class=root>Dhammapallaṅkamādāya, </span><br><p id=tha-ap425:21.4><span class=root>viharāmi anāsavo. </span><br><p id=tha-ap425:22.1><span class=root>Satasahassito kappe, </span><br><p id=tha-ap425:22.2><span class=root>yaṁ dānamadadiṁ tadā; </span><br><p id=tha-ap425:22.3><span class=root>Duggatiṁ nābhijānāmi, </span><br><p id=tha-ap425:22.4><span class=root>ekāsanassidaṁ phalaṁ. </span><br><p id=tha-ap425:23.1><span class=root>Kilesā jhāpitā mayhaṁ, </span><br><p id=tha-ap425:23.2><span class=root>…pe… </span><br><p id=tha-ap425:23.3><span class=root>viharāmi anāsavo. </span><br><p id=tha-ap425:24.1><span class=root>Svāgataṁ vata me āsi, </span><br><p id=tha-ap425:24.2><span class=root>…pe… </span><br><p id=tha-ap425:24.3><span class=root>kataṁ buddhassa sāsanaṁ. </span><br><p id=tha-ap425:25.1><span class=root>Paṭisambhidā catasso, </span><br><p id=tha-ap425:25.2><span class=root>…pe… </span><br><p id=tha-ap425:25.3><span class=root>kataṁ buddhassa sāsanaṁ”. </span><br><p id=tha-ap425:26.1><span class=root>Itthaṁ sudaṁ āyasmā ekāsanadāyako thero imā gāthāyo abhāsitthāti. </span><br><p id=tha-ap425:27.1><span class=root>Ekāsanadāyakattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>