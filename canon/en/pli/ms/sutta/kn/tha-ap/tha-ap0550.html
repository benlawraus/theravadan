<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0549.html>Previous</a><a href=/canon/en/pli/ms/sutta/kn/tha-ap/tha-ap0551.html>Next</a></div><p id=tha-ap550:0.1><span class=root>Therāpadāna </span><br><p id=tha-ap550:0.2><span class=root>Bhaddiyavagga </span><br><p id=tha-ap550:0.3><span class="root big-bold">8 Lomasakaṅgiyattheraapadāna </span><br><p id=tha-ap550:1.1><span class=root>“Imamhi bhaddake kappe, </span><br><p id=tha-ap550:1.2><span class=root>brahmabandhu mahāyaso; </span><br><p id=tha-ap550:1.3><span class=root>Kassapo nāma gottena, </span><br><p id=tha-ap550:1.4><span class=root>uppajji vadataṁ varo. </span><br><p id=tha-ap550:2.1><span class=root>Tadāhaṁ candano ceva, </span><br><p id=tha-ap550:2.2><span class=root>pabbajitvāna sāsane; </span><br><p id=tha-ap550:2.3><span class=root>Āpāṇakoṭikaṁ dhammaṁ, </span><br><p id=tha-ap550:2.4><span class=root>pūrayitvāna sāsane. </span><br><p id=tha-ap550:3.1><span class=root>Tato cutā santusitaṁ, </span><br><p id=tha-ap550:3.2><span class=root>upapannā ubho mayaṁ; </span><br><p id=tha-ap550:3.3><span class=root>Tattha dibbehi naccehi, </span><br><p id=tha-ap550:3.4><span class=root>gītehi vāditehi ca. </span><br><p id=tha-ap550:4.1><span class=root>Rūpādidasahaṅgehi, </span><br><p id=tha-ap550:4.2><span class=root>abhibhotvāna sesake; </span><br><p id=tha-ap550:4.3><span class=root>Yāvatāyuṁ vasitvāna, </span><br><p id=tha-ap550:4.4><span class=root>anubhotvā mahāsukhaṁ. </span><br><p id=tha-ap550:5.1><span class=root>Tato cavitvā tidasaṁ, </span><br><p id=tha-ap550:5.2><span class=root>candano upapajjatha; </span><br><p id=tha-ap550:5.3><span class=root>Ahaṁ kapilavatthusmiṁ, </span><br><p id=tha-ap550:5.4><span class=root>ajāyiṁ sākiyatrajo. </span><br><p id=tha-ap550:6.1><span class=root>Yadā udāyittherena, </span><br><p id=tha-ap550:6.2><span class=root>ajjhiṭṭho lokanāyako; </span><br><p id=tha-ap550:6.3><span class=root>Anukampiya sakyānaṁ, </span><br><p id=tha-ap550:6.4><span class=root>upesi kapilavhayaṁ. </span><br><p id=tha-ap550:7.1><span class=root>Tadātimānino sakyā, </span><br><p id=tha-ap550:7.2><span class=root>na buddhassa guṇaññuno; </span><br><p id=tha-ap550:7.3><span class=root>Paṇamanti na sambuddhaṁ, </span><br><p id=tha-ap550:7.4><span class=root>jātithaddhā anādarā. </span><br><p id=tha-ap550:8.1><span class=root>Tesaṁ saṅkappamaññāya, </span><br><p id=tha-ap550:8.2><span class=root>ākāse caṅkamī jino; </span><br><p id=tha-ap550:8.3><span class=root>Pajjunno viya vassittha, </span><br><p id=tha-ap550:8.4><span class=root>pajjalittha yathā sikhī. </span><br><p id=tha-ap550:9.1><span class=root>Dassetvā rūpamatulaṁ, </span><br><p id=tha-ap550:9.2><span class=root>puna antaradhāyatha; </span><br><p id=tha-ap550:9.3><span class=root>Ekopi hutvā bahudhā, </span><br><p id=tha-ap550:9.4><span class=root>ahosi punarekako. </span><br><p id=tha-ap550:10.1><span class=root>Andhakāraṁ pakāsañca, </span><br><p id=tha-ap550:10.2><span class=root>dassayitvā anekadhā; </span><br><p id=tha-ap550:10.3><span class=root>Pāṭiheraṁ karitvāna, </span><br><p id=tha-ap550:10.4><span class=root>vinayī ñātake muni. </span><br><p id=tha-ap550:11.1><span class=root>Cātuddīpo mahāmegho, </span><br><p id=tha-ap550:11.2><span class=root>tāvadeva pavassatha; </span><br><p id=tha-ap550:11.3><span class=root>Tadā hi jātakaṁ buddho, </span><br><p id=tha-ap550:11.4><span class=root>vessantaramadesayi. </span><br><p id=tha-ap550:12.1><span class=root>Tadā te khattiyā sabbe, </span><br><p id=tha-ap550:12.2><span class=root>nihantvā jātijaṁ madaṁ; </span><br><p id=tha-ap550:12.3><span class=root>Upesuṁ saraṇaṁ buddhaṁ, </span><br><p id=tha-ap550:12.4><span class=root>āha suddhodano tadā. </span><br><p id=tha-ap550:13.1><span class=root>‘Idaṁ tatiyaṁ tava bhūripañña, </span><br><p id=tha-ap550:13.2><span class=root>Pādāni vandāmi samantacakkhu; </span><br><p id=tha-ap550:13.3><span class=root>Yadābhijāto pathavī pakampayī, </span><br><p id=tha-ap550:13.4><span class=root>Yadā ca taṁ najjahi jambuchāyā’. </span><br><p id=tha-ap550:14.1><span class=root>Tadā buddhānubhāvaṁ taṁ, </span><br><p id=tha-ap550:14.2><span class=root>disvā vimhitamānaso; </span><br><p id=tha-ap550:14.3><span class=root>Pabbajitvāna tattheva, </span><br><p id=tha-ap550:14.4><span class=root>nivasiṁ mātupūjako. </span><br><p id=tha-ap550:15.1><span class=root>Candano devaputto maṁ, </span><br><p id=tha-ap550:15.2><span class=root>upagantvānupucchatha; </span><br><p id=tha-ap550:15.3><span class=root>Bhaddekarattassa tadā, </span><br><p id=tha-ap550:15.4><span class=root>saṅkhepavitthāraṁ nayaṁ. </span><br><p id=tha-ap550:16.1><span class=root>Coditohaṁ tadā tena, </span><br><p id=tha-ap550:16.2><span class=root>upecca naranāyakaṁ; </span><br><p id=tha-ap550:16.3><span class=root>Bhaddekarattaṁ sutvāna, </span><br><p id=tha-ap550:16.4><span class=root>saṁviggo vanamāmako. </span><br><p id=tha-ap550:17.1><span class=root>Tadā mātaramapucchiṁ, </span><br><p id=tha-ap550:17.2><span class=root>‘vane vacchāmi ekako’; </span><br><p id=tha-ap550:17.3><span class=root>‘Sukhumālo’ti me mātā, </span><br><p id=tha-ap550:17.4><span class=root>vārayī taṁ tadā vacaṁ. </span><br><p id=tha-ap550:18.1><span class=root>‘Kāsaṁ kusaṁ poṭakilaṁ, </span><br><p id=tha-ap550:18.2><span class=root>usīraṁ muñjapabbajaṁ; </span><br><p id=tha-ap550:18.3><span class=root>Urasā panudissāmi, </span><br><p id=tha-ap550:18.4><span class=root>vivekamanubrūhayaṁ’. </span><br><p id=tha-ap550:19.1><span class=root>Tadā vanaṁ paviṭṭhohaṁ, </span><br><p id=tha-ap550:19.2><span class=root>saritvā jinasāsanaṁ; </span><br><p id=tha-ap550:19.3><span class=root>Bhaddekarattaovādaṁ, </span><br><p id=tha-ap550:19.4><span class=root>arahattamapāpuṇiṁ. </span><br><p id=tha-ap550:20.1><span class=root>‘Atītaṁ nānvāgameyya, </span><br><p id=tha-ap550:20.2><span class=root>nappaṭikaṅkhe anāgataṁ; </span><br><p id=tha-ap550:20.3><span class=root>Yadatītaṁ pahīnaṁ taṁ, </span><br><p id=tha-ap550:20.4><span class=root>appattañca anāgataṁ. </span><br><p id=tha-ap550:21.1><span class=root>Paccuppannañca yo dhammaṁ, </span><br><p id=tha-ap550:21.2><span class=root>tattha tattha vipassati; </span><br><p id=tha-ap550:21.3><span class=root>Asaṁhīraṁ asaṅkuppaṁ, </span><br><p id=tha-ap550:21.4><span class=root>taṁ vidvā manubrūhaye. </span><br><p id=tha-ap550:22.1><span class=root>Ajjeva kiccamātappaṁ, </span><br><p id=tha-ap550:22.2><span class=root>ko jaññā maraṇaṁ suve; </span><br><p id=tha-ap550:22.3><span class=root>Na hi no saṅgaraṁ tena, </span><br><p id=tha-ap550:22.4><span class=root>mahāsenena maccunā. </span><br><p id=tha-ap550:23.1><span class=root>Evaṁvihāriṁ ātāpiṁ, </span><br><p id=tha-ap550:23.2><span class=root>ahorattamatanditaṁ; </span><br><p id=tha-ap550:23.3><span class=root>Taṁ ve bhaddekarattoti, </span><br><p id=tha-ap550:23.4><span class=root>santo ācikkhate muni’. </span><br><p id=tha-ap550:24.1><span class=root>Kilesā jhāpitā mayhaṁ, </span><br><p id=tha-ap550:24.2><span class=root>…pe… </span><br><p id=tha-ap550:24.3><span class=root>viharāmi anāsavo. </span><br><p id=tha-ap550:25.1><span class=root>Svāgataṁ vata me āsi, </span><br><p id=tha-ap550:25.2><span class=root>…pe… </span><br><p id=tha-ap550:25.3><span class=root>kataṁ buddhassa sāsanaṁ. </span><br><p id=tha-ap550:26.1><span class=root>Paṭisambhidā catasso, </span><br><p id=tha-ap550:26.2><span class=root>…pe… </span><br><p id=tha-ap550:26.3><span class=root>kataṁ buddhassa sāsanaṁ”. </span><br><p id=tha-ap550:27.1><span class=root>Itthaṁ sudaṁ āyasmā lomasakaṅgiyo thero imā gāthāyo abhāsitthāti. </span><br><p id=tha-ap550:28.1><span class=root>Lomasakaṅgiyattherassāpadānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>