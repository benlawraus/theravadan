<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0549.html>Previous</a><a href=/canon/en/pli/ms/sutta/kn/tha-ap/tha-ap0551.html>Next</a></div><p><div class=verse-container id=tha-ap550:0.1><span>Therāpadāna </span></div><p><div class=verse-container id=tha-ap550:0.2><span>Bhaddiyavagga </span></div><p><div class=verse-container id=tha-ap550:0.3><span class=big-bold>8 Lomasakaṅgiyattheraapadāna </span></div><p><div class=verse-container id=tha-ap550:1.1><span>“Imamhi bhaddake kappe, </span></div><p><div class=verse-container id=tha-ap550:1.2><span>brahmabandhu mahāyaso; </span></div><p><div class=verse-container id=tha-ap550:1.3><span>Kassapo nāma gottena, </span></div><p><div class=verse-container id=tha-ap550:1.4><span>uppajji vadataṁ varo. </span></div><p><div class=verse-container id=tha-ap550:2.1><span>Tadāhaṁ candano ceva, </span></div><p><div class=verse-container id=tha-ap550:2.2><span>pabbajitvāna sāsane; </span></div><p><div class=verse-container id=tha-ap550:2.3><span>Āpāṇakoṭikaṁ dhammaṁ, </span></div><p><div class=verse-container id=tha-ap550:2.4><span>pūrayitvāna sāsane. </span></div><p><div class=verse-container id=tha-ap550:3.1><span>Tato cutā santusitaṁ, </span></div><p><div class=verse-container id=tha-ap550:3.2><span>upapannā ubho mayaṁ; </span></div><p><div class=verse-container id=tha-ap550:3.3><span>Tattha dibbehi naccehi, </span></div><p><div class=verse-container id=tha-ap550:3.4><span>gītehi vāditehi ca. </span></div><p><div class=verse-container id=tha-ap550:4.1><span>Rūpādidasahaṅgehi, </span></div><p><div class=verse-container id=tha-ap550:4.2><span>abhibhotvāna sesake; </span></div><p><div class=verse-container id=tha-ap550:4.3><span>Yāvatāyuṁ vasitvāna, </span></div><p><div class=verse-container id=tha-ap550:4.4><span>anubhotvā mahāsukhaṁ. </span></div><p><div class=verse-container id=tha-ap550:5.1><span>Tato cavitvā tidasaṁ, </span></div><p><div class=verse-container id=tha-ap550:5.2><span>candano upapajjatha; </span></div><p><div class=verse-container id=tha-ap550:5.3><span>Ahaṁ kapilavatthusmiṁ, </span></div><p><div class=verse-container id=tha-ap550:5.4><span>ajāyiṁ sākiyatrajo. </span></div><p><div class=verse-container id=tha-ap550:6.1><span>Yadā udāyittherena, </span></div><p><div class=verse-container id=tha-ap550:6.2><span>ajjhiṭṭho lokanāyako; </span></div><p><div class=verse-container id=tha-ap550:6.3><span>Anukampiya sakyānaṁ, </span></div><p><div class=verse-container id=tha-ap550:6.4><span>upesi kapilavhayaṁ. </span></div><p><div class=verse-container id=tha-ap550:7.1><span>Tadātimānino sakyā, </span></div><p><div class=verse-container id=tha-ap550:7.2><span>na buddhassa guṇaññuno; </span></div><p><div class=verse-container id=tha-ap550:7.3><span>Paṇamanti na sambuddhaṁ, </span></div><p><div class=verse-container id=tha-ap550:7.4><span>jātithaddhā anādarā. </span></div><p><div class=verse-container id=tha-ap550:8.1><span>Tesaṁ saṅkappamaññāya, </span></div><p><div class=verse-container id=tha-ap550:8.2><span>ākāse caṅkamī jino; </span></div><p><div class=verse-container id=tha-ap550:8.3><span>Pajjunno viya vassittha, </span></div><p><div class=verse-container id=tha-ap550:8.4><span>pajjalittha yathā sikhī. </span></div><p><div class=verse-container id=tha-ap550:9.1><span>Dassetvā rūpamatulaṁ, </span></div><p><div class=verse-container id=tha-ap550:9.2><span>puna antaradhāyatha; </span></div><p><div class=verse-container id=tha-ap550:9.3><span>Ekopi hutvā bahudhā, </span></div><p><div class=verse-container id=tha-ap550:9.4><span>ahosi punarekako. </span></div><p><div class=verse-container id=tha-ap550:10.1><span>Andhakāraṁ pakāsañca, </span></div><p><div class=verse-container id=tha-ap550:10.2><span>dassayitvā anekadhā; </span></div><p><div class=verse-container id=tha-ap550:10.3><span>Pāṭiheraṁ karitvāna, </span></div><p><div class=verse-container id=tha-ap550:10.4><span>vinayī ñātake muni. </span></div><p><div class=verse-container id=tha-ap550:11.1><span>Cātuddīpo mahāmegho, </span></div><p><div class=verse-container id=tha-ap550:11.2><span>tāvadeva pavassatha; </span></div><p><div class=verse-container id=tha-ap550:11.3><span>Tadā hi jātakaṁ buddho, </span></div><p><div class=verse-container id=tha-ap550:11.4><span>vessantaramadesayi. </span></div><p><div class=verse-container id=tha-ap550:12.1><span>Tadā te khattiyā sabbe, </span></div><p><div class=verse-container id=tha-ap550:12.2><span>nihantvā jātijaṁ madaṁ; </span></div><p><div class=verse-container id=tha-ap550:12.3><span>Upesuṁ saraṇaṁ buddhaṁ, </span></div><p><div class=verse-container id=tha-ap550:12.4><span>āha suddhodano tadā. </span></div><p><div class=verse-container id=tha-ap550:13.1><span>‘Idaṁ tatiyaṁ tava bhūripañña, </span></div><p><div class=verse-container id=tha-ap550:13.2><span>Pādāni vandāmi samantacakkhu; </span></div><p><div class=verse-container id=tha-ap550:13.3><span>Yadābhijāto pathavī pakampayī, </span></div><p><div class=verse-container id=tha-ap550:13.4><span>Yadā ca taṁ najjahi jambuchāyā’. </span></div><p><div class=verse-container id=tha-ap550:14.1><span>Tadā buddhānubhāvaṁ taṁ, </span></div><p><div class=verse-container id=tha-ap550:14.2><span>disvā vimhitamānaso; </span></div><p><div class=verse-container id=tha-ap550:14.3><span>Pabbajitvāna tattheva, </span></div><p><div class=verse-container id=tha-ap550:14.4><span>nivasiṁ mātupūjako. </span></div><p><div class=verse-container id=tha-ap550:15.1><span>Candano devaputto maṁ, </span></div><p><div class=verse-container id=tha-ap550:15.2><span>upagantvānupucchatha; </span></div><p><div class=verse-container id=tha-ap550:15.3><span>Bhaddekarattassa tadā, </span></div><p><div class=verse-container id=tha-ap550:15.4><span>saṅkhepavitthāraṁ nayaṁ. </span></div><p><div class=verse-container id=tha-ap550:16.1><span>Coditohaṁ tadā tena, </span></div><p><div class=verse-container id=tha-ap550:16.2><span>upecca naranāyakaṁ; </span></div><p><div class=verse-container id=tha-ap550:16.3><span>Bhaddekarattaṁ sutvāna, </span></div><p><div class=verse-container id=tha-ap550:16.4><span>saṁviggo vanamāmako. </span></div><p><div class=verse-container id=tha-ap550:17.1><span>Tadā mātaramapucchiṁ, </span></div><p><div class=verse-container id=tha-ap550:17.2><span>‘vane vacchāmi ekako’; </span></div><p><div class=verse-container id=tha-ap550:17.3><span>‘Sukhumālo’ti me mātā, </span></div><p><div class=verse-container id=tha-ap550:17.4><span>vārayī taṁ tadā vacaṁ. </span></div><p><div class=verse-container id=tha-ap550:18.1><span>‘Kāsaṁ kusaṁ poṭakilaṁ, </span></div><p><div class=verse-container id=tha-ap550:18.2><span>usīraṁ muñjapabbajaṁ; </span></div><p><div class=verse-container id=tha-ap550:18.3><span>Urasā panudissāmi, </span></div><p><div class=verse-container id=tha-ap550:18.4><span>vivekamanubrūhayaṁ’. </span></div><p><div class=verse-container id=tha-ap550:19.1><span>Tadā vanaṁ paviṭṭhohaṁ, </span></div><p><div class=verse-container id=tha-ap550:19.2><span>saritvā jinasāsanaṁ; </span></div><p><div class=verse-container id=tha-ap550:19.3><span>Bhaddekarattaovādaṁ, </span></div><p><div class=verse-container id=tha-ap550:19.4><span>arahattamapāpuṇiṁ. </span></div><p><div class=verse-container id=tha-ap550:20.1><span>‘Atītaṁ nānvāgameyya, </span></div><p><div class=verse-container id=tha-ap550:20.2><span>nappaṭikaṅkhe anāgataṁ; </span></div><p><div class=verse-container id=tha-ap550:20.3><span>Yadatītaṁ pahīnaṁ taṁ, </span></div><p><div class=verse-container id=tha-ap550:20.4><span>appattañca anāgataṁ. </span></div><p><div class=verse-container id=tha-ap550:21.1><span>Paccuppannañca yo dhammaṁ, </span></div><p><div class=verse-container id=tha-ap550:21.2><span>tattha tattha vipassati; </span></div><p><div class=verse-container id=tha-ap550:21.3><span>Asaṁhīraṁ asaṅkuppaṁ, </span></div><p><div class=verse-container id=tha-ap550:21.4><span>taṁ vidvā manubrūhaye. </span></div><p><div class=verse-container id=tha-ap550:22.1><span>Ajjeva kiccamātappaṁ, </span></div><p><div class=verse-container id=tha-ap550:22.2><span>ko jaññā maraṇaṁ suve; </span></div><p><div class=verse-container id=tha-ap550:22.3><span>Na hi no saṅgaraṁ tena, </span></div><p><div class=verse-container id=tha-ap550:22.4><span>mahāsenena maccunā. </span></div><p><div class=verse-container id=tha-ap550:23.1><span>Evaṁvihāriṁ ātāpiṁ, </span></div><p><div class=verse-container id=tha-ap550:23.2><span>ahorattamatanditaṁ; </span></div><p><div class=verse-container id=tha-ap550:23.3><span>Taṁ ve bhaddekarattoti, </span></div><p><div class=verse-container id=tha-ap550:23.4><span>santo ācikkhate muni’. </span></div><p><div class=verse-container id=tha-ap550:24.1><span>Kilesā jhāpitā mayhaṁ, </span></div><p><div class=verse-container id=tha-ap550:24.2><span>…pe… </span></div><p><div class=verse-container id=tha-ap550:24.3><span>viharāmi anāsavo. </span></div><p><div class=verse-container id=tha-ap550:25.1><span>Svāgataṁ vata me āsi, </span></div><p><div class=verse-container id=tha-ap550:25.2><span>…pe… </span></div><p><div class=verse-container id=tha-ap550:25.3><span>kataṁ buddhassa sāsanaṁ. </span></div><p><div class=verse-container id=tha-ap550:26.1><span>Paṭisambhidā catasso, </span></div><p><div class=verse-container id=tha-ap550:26.2><span>…pe… </span></div><p><div class=verse-container id=tha-ap550:26.3><span>kataṁ buddhassa sāsanaṁ”. </span></div><p><div class=verse-container id=tha-ap550:27.1><span>Itthaṁ sudaṁ āyasmā lomasakaṅgiyo thero imā gāthāyo abhāsitthāti. </span></div><p><div class=verse-container id=tha-ap550:28.1><span>Lomasakaṅgiyattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0549.html>Previous</a><a href=/canon/en/pli/ms/sutta/kn/tha-ap/tha-ap0551.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>