<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0029.html>Previous</a><a href=/canon/en/pli/ms/sutta/kn/tha-ap/tha-ap0031.html>Next</a></div><p id=tha-ap30:0.1><span class=root>Therāpadāna </span><br><p id=tha-ap30:0.2><span class=root>Subhūtivagga </span><br><p id=tha-ap30:0.3><span class="root big-bold">8 Uttiyattheraapadāna </span><br><p id=tha-ap30:1.1><span class=root>“Candabhāgānadītīre, </span><br><p id=tha-ap30:1.2><span class=root>susumāro ahaṁ tadā; </span><br><p id=tha-ap30:1.3><span class=root>Sagocarappasutohaṁ, </span><br><p id=tha-ap30:1.4><span class=root>nadītitthaṁ agacchahaṁ. </span><br><p id=tha-ap30:2.1><span class=root>Siddhattho tamhi samaye, </span><br><p id=tha-ap30:2.2><span class=root>sayambhū aggapuggalo; </span><br><p id=tha-ap30:2.3><span class=root>Nadiṁ taritukāmo so, </span><br><p id=tha-ap30:2.4><span class=root>nadītitthaṁ upāgami. </span><br><p id=tha-ap30:3.1><span class=root>Upāgate ca sambuddhe, </span><br><p id=tha-ap30:3.2><span class=root>ahampi tatthupāgamiṁ; </span><br><p id=tha-ap30:3.3><span class=root>Upagantvāna sambuddhaṁ, </span><br><p id=tha-ap30:3.4><span class=root>imaṁ vācaṁ udīrayiṁ. </span><br><p id=tha-ap30:4.1><span class=root>‘Abhirūha mahāvīra, </span><br><p id=tha-ap30:4.2><span class=root>tāressāmi ahaṁ tuvaṁ; </span><br><p id=tha-ap30:4.3><span class=root>Pettikaṁ visayaṁ mayhaṁ, </span><br><p id=tha-ap30:4.4><span class=root>anukampa mahāmuni’. </span><br><p id=tha-ap30:5.1><span class=root>Mama uggajjanaṁ sutvā, </span><br><p id=tha-ap30:5.2><span class=root>abhirūhi mahāmuni; </span><br><p id=tha-ap30:5.3><span class=root>Haṭṭho haṭṭhena cittena, </span><br><p id=tha-ap30:5.4><span class=root>tāresiṁ lokanāyakaṁ. </span><br><p id=tha-ap30:6.1><span class=root>Nadiyā pārime tīre, </span><br><p id=tha-ap30:6.2><span class=root>siddhattho lokanāyako; </span><br><p id=tha-ap30:6.3><span class=root>Assāsesi mamaṁ tattha, </span><br><p id=tha-ap30:6.4><span class=root>amataṁ pāpuṇissasi. </span><br><p id=tha-ap30:7.1><span class=root>Tamhā kāyā cavitvāna, </span><br><p id=tha-ap30:7.2><span class=root>devalokaṁ āgacchahaṁ; </span><br><p id=tha-ap30:7.3><span class=root>Dibbasukhaṁ anubhaviṁ, </span><br><p id=tha-ap30:7.4><span class=root>accharāhi purakkhato. </span><br><p id=tha-ap30:8.1><span class=root>Sattakkhattuñca devindo, </span><br><p id=tha-ap30:8.2><span class=root>devarajjamakāsahaṁ; </span><br><p id=tha-ap30:8.3><span class=root>Tīṇikkhattuṁ cakkavattī, </span><br><p id=tha-ap30:8.4><span class=root>mahiyā issaro ahuṁ. </span><br><p id=tha-ap30:9.1><span class=root>Vivekamanuyuttohaṁ, </span><br><p id=tha-ap30:9.2><span class=root>nipako ca susaṁvuto; </span><br><p id=tha-ap30:9.3><span class=root>Dhāremi antimaṁ dehaṁ, </span><br><p id=tha-ap30:9.4><span class=root>sammāsambuddhasāsane. </span><br><p id=tha-ap30:10.1><span class=root>Catunnavutito kappe, </span><br><p id=tha-ap30:10.2><span class=root>tāresiṁ yaṁ narāsabhaṁ; </span><br><p id=tha-ap30:10.3><span class=root>Duggatiṁ nābhijānāmi, </span><br><p id=tha-ap30:10.4><span class=root>taraṇāya idaṁ phalaṁ. </span><br><p id=tha-ap30:11.1><span class=root>Paṭisambhidā catasso, </span><br><p id=tha-ap30:11.2><span class=root>vimokkhāpi ca aṭṭhime; </span><br><p id=tha-ap30:11.3><span class=root>Chaḷabhiññā sacchikatā, </span><br><p id=tha-ap30:11.4><span class=root>kataṁ buddhassa sāsanaṁ”. </span><br><p id=tha-ap30:12.1><span class=root>Itthaṁ sudaṁ āyasmā uttiyo thero imā gāthāyo abhāsitthāti. </span><br><p id=tha-ap30:13.1><span class=root>Uttiyattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>