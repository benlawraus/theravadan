<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0410.html>Previous</a><a href=/canon/en/pli/ms/sutta/kn/tha-ap/tha-ap0412.html>Next</a></div><p><div class=verse-container id=tha-ap411:0.1><span>Therāpadāna </span></div><p><div class=verse-container id=tha-ap411:0.2><span>Metteyyavagga </span></div><p><div class=verse-container id=tha-ap411:0.3><span class=big-bold>Jatukaṇṇittheraapadāna </span></div><p><div class=verse-container id=tha-ap411:1.1><span>“Nagare haṁsavatiyā, </span></div><p><div class=verse-container id=tha-ap411:1.2><span>seṭṭhiputto ahosahaṁ; </span></div><p><div class=verse-container id=tha-ap411:1.3><span>Samappito kāmaguṇe, </span></div><p><div class=verse-container id=tha-ap411:1.4><span>paricāremahaṁ tadā. </span></div><p><div class=verse-container id=tha-ap411:2.1><span>Tato pāsādamāruyha, </span></div><p><div class=verse-container id=tha-ap411:2.2><span>mahābhoge valañjako; </span></div><p><div class=verse-container id=tha-ap411:2.3><span>Tattha naccehi gītehi, </span></div><p><div class=verse-container id=tha-ap411:2.4><span>paricāremahaṁ tadā. </span></div><p><div class=verse-container id=tha-ap411:3.1><span>Tūriyā āhatā mayhaṁ, </span></div><p><div class=verse-container id=tha-ap411:3.2><span>sammatāḷasamāhitā; </span></div><p><div class=verse-container id=tha-ap411:3.3><span>Naccantā itthiyo sabbā, </span></div><p><div class=verse-container id=tha-ap411:3.4><span>harantiyeva me mano. </span></div><p><div class=verse-container id=tha-ap411:4.1><span>Celāpikā vāmanikā, </span></div><p><div class=verse-container id=tha-ap411:4.2><span>kuñjavāsī timajjhikā; </span></div><p><div class=verse-container id=tha-ap411:4.3><span>Laṅghikā sokajjhāyī ca, </span></div><p><div class=verse-container id=tha-ap411:4.4><span>parivārenti maṁ sadā. </span></div><p><div class=verse-container id=tha-ap411:5.1><span>Vetāḷino kumbhathūnī, </span></div><p><div class=verse-container id=tha-ap411:5.2><span>naṭā ca naccakā bahū; </span></div><p><div class=verse-container id=tha-ap411:5.3><span>Naṭakā nāṭakā ceva, </span></div><p><div class=verse-container id=tha-ap411:5.4><span>parivārenti maṁ sadā. </span></div><p><div class=verse-container id=tha-ap411:6.1><span>Kappakā nhāpakā sūdā, </span></div><p><div class=verse-container id=tha-ap411:6.2><span>mālākārā supāsakā; </span></div><p><div class=verse-container id=tha-ap411:6.3><span>Jallā mallā ca te sabbe, </span></div><p><div class=verse-container id=tha-ap411:6.4><span>parivārenti maṁ sadā. </span></div><p><div class=verse-container id=tha-ap411:7.1><span>Etesu kīḷamānesu, </span></div><p><div class=verse-container id=tha-ap411:7.2><span>sikkhite katupāsane; </span></div><p><div class=verse-container id=tha-ap411:7.3><span>Rattindivaṁ na jānāmi, </span></div><p><div class=verse-container id=tha-ap411:7.4><span>indova tidasaṅgaṇe. </span></div><p><div class=verse-container id=tha-ap411:8.1><span>Addhikā pathikā sabbe, </span></div><p><div class=verse-container id=tha-ap411:8.2><span>yācakā varakā bahū; </span></div><p><div class=verse-container id=tha-ap411:8.3><span>Upagacchanti te niccaṁ, </span></div><p><div class=verse-container id=tha-ap411:8.4><span>bhikkhayantā mamaṁ gharaṁ. </span></div><p><div class=verse-container id=tha-ap411:9.1><span>Samaṇā brāhmaṇā ceva, </span></div><p><div class=verse-container id=tha-ap411:9.2><span>puññakkhettā anuttarā; </span></div><p><div class=verse-container id=tha-ap411:9.3><span>Vaḍḍhayantā mamaṁ puññaṁ, </span></div><p><div class=verse-container id=tha-ap411:9.4><span>āgacchanti mamaṁ gharaṁ. </span></div><p><div class=verse-container id=tha-ap411:10.1><span>Paṭagā laṭukā sabbe, </span></div><p><div class=verse-container id=tha-ap411:10.2><span>nigaṇṭhā pupphasāṭakā; </span></div><p><div class=verse-container id=tha-ap411:10.3><span>Tedaṇḍikā ekasikhā, </span></div><p><div class=verse-container id=tha-ap411:10.4><span>āgacchanti mamaṁ gharaṁ. </span></div><p><div class=verse-container id=tha-ap411:11.1><span>Ājīvakā viluttāvī, </span></div><p><div class=verse-container id=tha-ap411:11.2><span>godhammā devadhammikā; </span></div><p><div class=verse-container id=tha-ap411:11.3><span>Rajojalladharā ete, </span></div><p><div class=verse-container id=tha-ap411:11.4><span>āgacchanti mamaṁ gharaṁ. </span></div><p><div class=verse-container id=tha-ap411:12.1><span>Parittakā santipattā, </span></div><p><div class=verse-container id=tha-ap411:12.2><span>kodhapugganikā bahū; </span></div><p><div class=verse-container id=tha-ap411:12.3><span>Tapassī vanacārī ca, </span></div><p><div class=verse-container id=tha-ap411:12.4><span>āgacchanti mamaṁ gharaṁ. </span></div><p><div class=verse-container id=tha-ap411:13.1><span>Oḍḍakā damiḷā ceva, </span></div><p><div class=verse-container id=tha-ap411:13.2><span>sākuḷā malavāḷakā; </span></div><p><div class=verse-container id=tha-ap411:13.3><span>Savarā yonakā ceva, </span></div><p><div class=verse-container id=tha-ap411:13.4><span>āgacchanti mamaṁ gharaṁ. </span></div><p><div class=verse-container id=tha-ap411:14.1><span>Andhakā muṇḍakā sabbe, </span></div><p><div class=verse-container id=tha-ap411:14.2><span>koṭalā hanuvindakā; </span></div><p><div class=verse-container id=tha-ap411:14.3><span>Ārāvacīnaraṭṭhā ca, </span></div><p><div class=verse-container id=tha-ap411:14.4><span>āgacchanti mamaṁ gharaṁ. </span></div><p><div class=verse-container id=tha-ap411:15.1><span>Alasandakā pallavakā, </span></div><p><div class=verse-container id=tha-ap411:15.2><span>dhammarā niggamānusā; </span></div><p><div class=verse-container id=tha-ap411:15.3><span>Gehikā cetaputtā ca, </span></div><p><div class=verse-container id=tha-ap411:15.4><span>āgacchanti mamaṁ gharaṁ. </span></div><p><div class=verse-container id=tha-ap411:16.1><span>Mādhurakā kosalakā, </span></div><p><div class=verse-container id=tha-ap411:16.2><span>kaliṅgā hatthiporikā; </span></div><p><div class=verse-container id=tha-ap411:16.3><span>Isiṇḍā makkalā ceva, </span></div><p><div class=verse-container id=tha-ap411:16.4><span>āgacchanti mamaṁ gharaṁ. </span></div><p><div class=verse-container id=tha-ap411:17.1><span>Celāvakā ārabbhā ca, </span></div><p><div class=verse-container id=tha-ap411:17.2><span>oghuḷhā meghalā bahū; </span></div><p><div class=verse-container id=tha-ap411:17.3><span>Khuddakā suddakā ceva, </span></div><p><div class=verse-container id=tha-ap411:17.4><span>āgacchanti mamaṁ gharaṁ. </span></div><p><div class=verse-container id=tha-ap411:18.1><span>Rohaṇā sindhavā ceva, </span></div><p><div class=verse-container id=tha-ap411:18.2><span>citakā ekakaṇṇikā; </span></div><p><div class=verse-container id=tha-ap411:18.3><span>Suraṭṭhā aparantā ca, </span></div><p><div class=verse-container id=tha-ap411:18.4><span>āgacchanti mamaṁ gharaṁ. </span></div><p><div class=verse-container id=tha-ap411:19.1><span>Suppārakā kumārā ca, </span></div><p><div class=verse-container id=tha-ap411:19.2><span>mallasovaṇṇabhūmikā; </span></div><p><div class=verse-container id=tha-ap411:19.3><span>Vajjītaṅgā ca te sabbe, </span></div><p><div class=verse-container id=tha-ap411:19.4><span>āgacchanti mamaṁ gharaṁ. </span></div><p><div class=verse-container id=tha-ap411:20.1><span>Naḷakārā pesakārā, </span></div><p><div class=verse-container id=tha-ap411:20.2><span>cammakārā ca tacchakā; </span></div><p><div class=verse-container id=tha-ap411:20.3><span>Kammārā kumbhakārā ca, </span></div><p><div class=verse-container id=tha-ap411:20.4><span>āgacchanti mamaṁ gharaṁ. </span></div><p><div class=verse-container id=tha-ap411:21.1><span>Maṇikārā lohakārā, </span></div><p><div class=verse-container id=tha-ap411:21.2><span>soṇṇakārā ca dussikā; </span></div><p><div class=verse-container id=tha-ap411:21.3><span>Tipukārā ca te sabbe, </span></div><p><div class=verse-container id=tha-ap411:21.4><span>āgacchanti mamaṁ gharaṁ. </span></div><p><div class=verse-container id=tha-ap411:22.1><span>Usukārā bhamakārā, </span></div><p><div class=verse-container id=tha-ap411:22.2><span>pesakārā ca gandhikā; </span></div><p><div class=verse-container id=tha-ap411:22.3><span>Rajakā tunnavāyā ca, </span></div><p><div class=verse-container id=tha-ap411:22.4><span>āgacchanti mamaṁ gharaṁ. </span></div><p><div class=verse-container id=tha-ap411:23.1><span>Telikā kaṭṭhahārā ca, </span></div><p><div class=verse-container id=tha-ap411:23.2><span>udahārā ca pessikā; </span></div><p><div class=verse-container id=tha-ap411:23.3><span>Sūpikā sūparakkhā ca, </span></div><p><div class=verse-container id=tha-ap411:23.4><span>āgacchanti mamaṁ gharaṁ. </span></div><p><div class=verse-container id=tha-ap411:24.1><span>Dovārikā anīkaṭṭhā, </span></div><p><div class=verse-container id=tha-ap411:24.2><span>Bandhikā pupphachaḍḍakā; </span></div><p><div class=verse-container id=tha-ap411:24.3><span>Hatthāruhā hatthipālā, </span></div><p><div class=verse-container id=tha-ap411:24.4><span>Āgacchanti mamaṁ gharaṁ. </span></div><p><div class=verse-container id=tha-ap411:25.1><span>Ānandassa mahārañño, </span></div><p><div class=verse-container id=tha-ap411:25.2><span>mamatthassa adāsahaṁ; </span></div><p><div class=verse-container id=tha-ap411:25.3><span>Sattavaṇṇena ratanena, </span></div><p><div class=verse-container id=tha-ap411:25.4><span>ūnatthaṁ pūrayāmahaṁ. </span></div><p><div class=verse-container id=tha-ap411:26.1><span>Ye mayā kittitā sabbe, </span></div><p><div class=verse-container id=tha-ap411:26.2><span>nānāvaṇṇā bahū janā; </span></div><p><div class=verse-container id=tha-ap411:26.3><span>Tesāhaṁ cittamaññāya, </span></div><p><div class=verse-container id=tha-ap411:26.4><span>tappayiṁ ratanenahaṁ. </span></div><p><div class=verse-container id=tha-ap411:27.1><span>Vaggūsu bhāsamānāsu, </span></div><p><div class=verse-container id=tha-ap411:27.2><span>vajjamānāsu bherisu; </span></div><p><div class=verse-container id=tha-ap411:27.3><span>Saṅkhesu dhamayantesu, </span></div><p><div class=verse-container id=tha-ap411:27.4><span>sakagehe ramāmahaṁ. </span></div><p><div class=verse-container id=tha-ap411:28.1><span>Bhagavā tamhi samaye, </span></div><p><div class=verse-container id=tha-ap411:28.2><span>padumuttaranāyako; </span></div><p><div class=verse-container id=tha-ap411:28.3><span>Vasīsatasahassehi, </span></div><p><div class=verse-container id=tha-ap411:28.4><span>parikkhīṇāsavehi so. </span></div><p><div class=verse-container id=tha-ap411:29.1><span>Bhikkhūhi sahito vīthiṁ, </span></div><p><div class=verse-container id=tha-ap411:29.2><span>paṭipajjittha cakkhumā; </span></div><p><div class=verse-container id=tha-ap411:29.3><span>Obhāsento disā sabbā, </span></div><p><div class=verse-container id=tha-ap411:29.4><span>dīparukkhova jotati. </span></div><p><div class=verse-container id=tha-ap411:30.1><span>Vajjanti bheriyo sabbā, </span></div><p><div class=verse-container id=tha-ap411:30.2><span>gacchante lokanāyake; </span></div><p><div class=verse-container id=tha-ap411:30.3><span>Pabhā niddhāvate tassa, </span></div><p><div class=verse-container id=tha-ap411:30.4><span>sataraṁsīva uggato. </span></div><p><div class=verse-container id=tha-ap411:31.1><span>Kavāṭantarikāyāpi, </span></div><p><div class=verse-container id=tha-ap411:31.2><span>paviṭṭhena ca rasminā; </span></div><p><div class=verse-container id=tha-ap411:31.3><span>Antogharesu vipulo, </span></div><p><div class=verse-container id=tha-ap411:31.4><span>āloko āsi tāvade. </span></div><p><div class=verse-container id=tha-ap411:32.1><span>Pabhaṁ disvāna buddhassa, </span></div><p><div class=verse-container id=tha-ap411:32.2><span>pārisajje avocahaṁ; </span></div><p><div class=verse-container id=tha-ap411:32.3><span>‘Nissaṁsayaṁ buddhaseṭṭho, </span></div><p><div class=verse-container id=tha-ap411:32.4><span>imaṁ vīthimupāgato’. </span></div><p><div class=verse-container id=tha-ap411:33.1><span>Khippaṁ oruyha pāsādā, </span></div><p><div class=verse-container id=tha-ap411:33.2><span>agamiṁ antarāpaṇaṁ; </span></div><p><div class=verse-container id=tha-ap411:33.3><span>Sambuddhaṁ abhivādetvā, </span></div><p><div class=verse-container id=tha-ap411:33.4><span>idaṁ vacanamabraviṁ. </span></div><p><div class=verse-container id=tha-ap411:34.1><span>‘Anukampatu me buddho, </span></div><p><div class=verse-container id=tha-ap411:34.2><span>jalajuttamanāyako; </span></div><p><div class=verse-container id=tha-ap411:34.3><span>Vasīsatasahassehi, </span></div><p><div class=verse-container id=tha-ap411:34.4><span>adhivāsesi so muni’. </span></div><p><div class=verse-container id=tha-ap411:35.1><span>Nimantetvāna sambuddhaṁ, </span></div><p><div class=verse-container id=tha-ap411:35.2><span>abhinesiṁ sakaṁ gharaṁ; </span></div><p><div class=verse-container id=tha-ap411:35.3><span>Tattha annena pānena, </span></div><p><div class=verse-container id=tha-ap411:35.4><span>santappesiṁ mahāmuniṁ. </span></div><p><div class=verse-container id=tha-ap411:36.1><span>Bhuttāviṁ kālamaññāya, </span></div><p><div class=verse-container id=tha-ap411:36.2><span>buddhaseṭṭhassa tādino; </span></div><p><div class=verse-container id=tha-ap411:36.3><span>Sataṅgikena tūriyena, </span></div><p><div class=verse-container id=tha-ap411:36.4><span>buddhaseṭṭhaṁ upaṭṭhahiṁ. </span></div><p><div class=verse-container id=tha-ap411:37.1><span>Padumuttaro lokavidū, </span></div><p><div class=verse-container id=tha-ap411:37.2><span>āhutīnaṁ paṭiggaho; </span></div><p><div class=verse-container id=tha-ap411:37.3><span>Antoghare nisīditvā, </span></div><p><div class=verse-container id=tha-ap411:37.4><span>imā gāthā abhāsatha. </span></div><p><div class=verse-container id=tha-ap411:38.1><span>‘Yo maṁ tūriyehupaṭṭhāsi, </span></div><p><div class=verse-container id=tha-ap411:38.2><span>annapānañcadāsi me; </span></div><p><div class=verse-container id=tha-ap411:38.3><span>Tamahaṁ kittayissāmi, </span></div><p><div class=verse-container id=tha-ap411:38.4><span>suṇātha mama bhāsato. </span></div><p><div class=verse-container id=tha-ap411:39.1><span>Pahūtabhakkho hutvāna, </span></div><p><div class=verse-container id=tha-ap411:39.2><span>sahirañño sabhojano; </span></div><p><div class=verse-container id=tha-ap411:39.3><span>Catudīpe ekarajjaṁ, </span></div><p><div class=verse-container id=tha-ap411:39.4><span>kārayissatiyaṁ naro. </span></div><p><div class=verse-container id=tha-ap411:40.1><span>Pañca sīle samādāya, </span></div><p><div class=verse-container id=tha-ap411:40.2><span>dasakammapathe tato; </span></div><p><div class=verse-container id=tha-ap411:40.3><span>Samādāya pavattento, </span></div><p><div class=verse-container id=tha-ap411:40.4><span>parisaṁ sikkhāpayissati. </span></div><p><div class=verse-container id=tha-ap411:41.1><span>Tūriyasatasahassāni, </span></div><p><div class=verse-container id=tha-ap411:41.2><span>bheriyo samalaṅkatā; </span></div><p><div class=verse-container id=tha-ap411:41.3><span>Vajjayissantimaṁ niccaṁ, </span></div><p><div class=verse-container id=tha-ap411:41.4><span>upaṭṭhānassidaṁ phalaṁ. </span></div><p><div class=verse-container id=tha-ap411:42.1><span>Tiṁsakappasahassāni, </span></div><p><div class=verse-container id=tha-ap411:42.2><span>devaloke ramissati; </span></div><p><div class=verse-container id=tha-ap411:42.3><span>Catusaṭṭhikkhattuṁ devindo, </span></div><p><div class=verse-container id=tha-ap411:42.4><span>devarajjaṁ karissati. </span></div><p><div class=verse-container id=tha-ap411:43.1><span>Catusaṭṭhikkhattuṁ rājā, </span></div><p><div class=verse-container id=tha-ap411:43.2><span>cakkavattī bhavissati; </span></div><p><div class=verse-container id=tha-ap411:43.3><span>Padesarajjaṁ vipulaṁ, </span></div><p><div class=verse-container id=tha-ap411:43.4><span>gaṇanāto asaṅkhiyaṁ. </span></div><p><div class=verse-container id=tha-ap411:44.1><span>Kappasatasahassamhi, </span></div><p><div class=verse-container id=tha-ap411:44.2><span>okkākakulasambhavo; </span></div><p><div class=verse-container id=tha-ap411:44.3><span>Gotamo nāma gottena, </span></div><p><div class=verse-container id=tha-ap411:44.4><span>satthā loke bhavissati. </span></div><p><div class=verse-container id=tha-ap411:45.1><span>Upapajjati yaṁ yoniṁ, </span></div><p><div class=verse-container id=tha-ap411:45.2><span>devattaṁ atha mānusaṁ; </span></div><p><div class=verse-container id=tha-ap411:45.3><span>Anūnabhogo hutvāna, </span></div><p><div class=verse-container id=tha-ap411:45.4><span>manussattaṁ gamissati. </span></div><p><div class=verse-container id=tha-ap411:46.1><span>Ajjhāyako bhavitvāna, </span></div><p><div class=verse-container id=tha-ap411:46.2><span>tiṇṇaṁ vedāna pāragū; </span></div><p><div class=verse-container id=tha-ap411:46.3><span>Uttamatthaṁ gavesanto, </span></div><p><div class=verse-container id=tha-ap411:46.4><span>carissati mahiṁ imaṁ. </span></div><p><div class=verse-container id=tha-ap411:47.1><span>So pacchā pabbajitvāna, </span></div><p><div class=verse-container id=tha-ap411:47.2><span>sukkamūlena codito; </span></div><p><div class=verse-container id=tha-ap411:47.3><span>Gotamassa bhagavato, </span></div><p><div class=verse-container id=tha-ap411:47.4><span>sāsanebhiramissati. </span></div><p><div class=verse-container id=tha-ap411:48.1><span>Ārādhayitvāna sambuddhaṁ, </span></div><p><div class=verse-container id=tha-ap411:48.2><span>gotamaṁ sakyapuṅgavaṁ; </span></div><p><div class=verse-container id=tha-ap411:48.3><span>Kilese jhāpayitvāna, </span></div><p><div class=verse-container id=tha-ap411:48.4><span>arahāyaṁ bhavissati’. </span></div><p><div class=verse-container id=tha-ap411:49.1><span>Vipine byaggharājāva, </span></div><p><div class=verse-container id=tha-ap411:49.2><span>migarājāva kesarī; </span></div><p><div class=verse-container id=tha-ap411:49.3><span>Abhīto viharāmajja, </span></div><p><div class=verse-container id=tha-ap411:49.4><span>sakyaputtassa sāsane. </span></div><p><div class=verse-container id=tha-ap411:50.1><span>Devaloke manusse vā, </span></div><p><div class=verse-container id=tha-ap411:50.2><span>dalidde duggatimhi vā; </span></div><p><div class=verse-container id=tha-ap411:50.3><span>Nibbattiṁ me na passāmi, </span></div><p><div class=verse-container id=tha-ap411:50.4><span>upaṭṭhānassidaṁ phalaṁ. </span></div><p><div class=verse-container id=tha-ap411:51.1><span>Vivekamanuyuttomhi, </span></div><p><div class=verse-container id=tha-ap411:51.2><span>upasanto nirūpadhi; </span></div><p><div class=verse-container id=tha-ap411:51.3><span>Nāgova bandhanaṁ chetvā, </span></div><p><div class=verse-container id=tha-ap411:51.4><span>viharāmi anāsavo. </span></div><p><div class=verse-container id=tha-ap411:52.1><span>Kilesā jhāpitā mayhaṁ, </span></div><p><div class=verse-container id=tha-ap411:52.2><span>…pe… </span></div><p><div class=verse-container id=tha-ap411:52.3><span>viharāmi anāsavo. </span></div><p><div class=verse-container id=tha-ap411:53.1><span>Svāgataṁ vata me āsi, </span></div><p><div class=verse-container id=tha-ap411:53.2><span>…pe… </span></div><p><div class=verse-container id=tha-ap411:53.3><span>kataṁ buddhassa sāsanaṁ. </span></div><p><div class=verse-container id=tha-ap411:54.1><span>Paṭisambhidā catasso, </span></div><p><div class=verse-container id=tha-ap411:54.2><span>…pe… </span></div><p><div class=verse-container id=tha-ap411:54.3><span>kataṁ buddhassa sāsanaṁ”. </span></div><p><div class=verse-container id=tha-ap411:55.1><span>Itthaṁ sudaṁ āyasmā jatukaṇṇitthero imā gāthāyo abhāsitthāti. </span></div><p><div class=verse-container id=tha-ap411:56.1><span>Jatukaṇṇittherassāpadānaṁ navamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0410.html>Previous</a><a href=/canon/en/pli/ms/sutta/kn/tha-ap/tha-ap0412.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>