<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0410.html>Previous</a><a href=/canon/en/pli/ms/sutta/kn/tha-ap/tha-ap0412.html>Next</a></div><p id=tha-ap411:0.1><span class=root>Therāpadāna </span><br><p id=tha-ap411:0.2><span class=root>Metteyyavagga </span><br><p id=tha-ap411:0.3><span class="root big-bold">Jatukaṇṇittheraapadāna </span><br><p id=tha-ap411:1.1><span class=root>“Nagare haṁsavatiyā, </span><br><p id=tha-ap411:1.2><span class=root>seṭṭhiputto ahosahaṁ; </span><br><p id=tha-ap411:1.3><span class=root>Samappito kāmaguṇe, </span><br><p id=tha-ap411:1.4><span class=root>paricāremahaṁ tadā. </span><br><p id=tha-ap411:2.1><span class=root>Tato pāsādamāruyha, </span><br><p id=tha-ap411:2.2><span class=root>mahābhoge valañjako; </span><br><p id=tha-ap411:2.3><span class=root>Tattha naccehi gītehi, </span><br><p id=tha-ap411:2.4><span class=root>paricāremahaṁ tadā. </span><br><p id=tha-ap411:3.1><span class=root>Tūriyā āhatā mayhaṁ, </span><br><p id=tha-ap411:3.2><span class=root>sammatāḷasamāhitā; </span><br><p id=tha-ap411:3.3><span class=root>Naccantā itthiyo sabbā, </span><br><p id=tha-ap411:3.4><span class=root>harantiyeva me mano. </span><br><p id=tha-ap411:4.1><span class=root>Celāpikā vāmanikā, </span><br><p id=tha-ap411:4.2><span class=root>kuñjavāsī timajjhikā; </span><br><p id=tha-ap411:4.3><span class=root>Laṅghikā sokajjhāyī ca, </span><br><p id=tha-ap411:4.4><span class=root>parivārenti maṁ sadā. </span><br><p id=tha-ap411:5.1><span class=root>Vetāḷino kumbhathūnī, </span><br><p id=tha-ap411:5.2><span class=root>naṭā ca naccakā bahū; </span><br><p id=tha-ap411:5.3><span class=root>Naṭakā nāṭakā ceva, </span><br><p id=tha-ap411:5.4><span class=root>parivārenti maṁ sadā. </span><br><p id=tha-ap411:6.1><span class=root>Kappakā nhāpakā sūdā, </span><br><p id=tha-ap411:6.2><span class=root>mālākārā supāsakā; </span><br><p id=tha-ap411:6.3><span class=root>Jallā mallā ca te sabbe, </span><br><p id=tha-ap411:6.4><span class=root>parivārenti maṁ sadā. </span><br><p id=tha-ap411:7.1><span class=root>Etesu kīḷamānesu, </span><br><p id=tha-ap411:7.2><span class=root>sikkhite katupāsane; </span><br><p id=tha-ap411:7.3><span class=root>Rattindivaṁ na jānāmi, </span><br><p id=tha-ap411:7.4><span class=root>indova tidasaṅgaṇe. </span><br><p id=tha-ap411:8.1><span class=root>Addhikā pathikā sabbe, </span><br><p id=tha-ap411:8.2><span class=root>yācakā varakā bahū; </span><br><p id=tha-ap411:8.3><span class=root>Upagacchanti te niccaṁ, </span><br><p id=tha-ap411:8.4><span class=root>bhikkhayantā mamaṁ gharaṁ. </span><br><p id=tha-ap411:9.1><span class=root>Samaṇā brāhmaṇā ceva, </span><br><p id=tha-ap411:9.2><span class=root>puññakkhettā anuttarā; </span><br><p id=tha-ap411:9.3><span class=root>Vaḍḍhayantā mamaṁ puññaṁ, </span><br><p id=tha-ap411:9.4><span class=root>āgacchanti mamaṁ gharaṁ. </span><br><p id=tha-ap411:10.1><span class=root>Paṭagā laṭukā sabbe, </span><br><p id=tha-ap411:10.2><span class=root>nigaṇṭhā pupphasāṭakā; </span><br><p id=tha-ap411:10.3><span class=root>Tedaṇḍikā ekasikhā, </span><br><p id=tha-ap411:10.4><span class=root>āgacchanti mamaṁ gharaṁ. </span><br><p id=tha-ap411:11.1><span class=root>Ājīvakā viluttāvī, </span><br><p id=tha-ap411:11.2><span class=root>godhammā devadhammikā; </span><br><p id=tha-ap411:11.3><span class=root>Rajojalladharā ete, </span><br><p id=tha-ap411:11.4><span class=root>āgacchanti mamaṁ gharaṁ. </span><br><p id=tha-ap411:12.1><span class=root>Parittakā santipattā, </span><br><p id=tha-ap411:12.2><span class=root>kodhapugganikā bahū; </span><br><p id=tha-ap411:12.3><span class=root>Tapassī vanacārī ca, </span><br><p id=tha-ap411:12.4><span class=root>āgacchanti mamaṁ gharaṁ. </span><br><p id=tha-ap411:13.1><span class=root>Oḍḍakā damiḷā ceva, </span><br><p id=tha-ap411:13.2><span class=root>sākuḷā malavāḷakā; </span><br><p id=tha-ap411:13.3><span class=root>Savarā yonakā ceva, </span><br><p id=tha-ap411:13.4><span class=root>āgacchanti mamaṁ gharaṁ. </span><br><p id=tha-ap411:14.1><span class=root>Andhakā muṇḍakā sabbe, </span><br><p id=tha-ap411:14.2><span class=root>koṭalā hanuvindakā; </span><br><p id=tha-ap411:14.3><span class=root>Ārāvacīnaraṭṭhā ca, </span><br><p id=tha-ap411:14.4><span class=root>āgacchanti mamaṁ gharaṁ. </span><br><p id=tha-ap411:15.1><span class=root>Alasandakā pallavakā, </span><br><p id=tha-ap411:15.2><span class=root>dhammarā niggamānusā; </span><br><p id=tha-ap411:15.3><span class=root>Gehikā cetaputtā ca, </span><br><p id=tha-ap411:15.4><span class=root>āgacchanti mamaṁ gharaṁ. </span><br><p id=tha-ap411:16.1><span class=root>Mādhurakā kosalakā, </span><br><p id=tha-ap411:16.2><span class=root>kaliṅgā hatthiporikā; </span><br><p id=tha-ap411:16.3><span class=root>Isiṇḍā makkalā ceva, </span><br><p id=tha-ap411:16.4><span class=root>āgacchanti mamaṁ gharaṁ. </span><br><p id=tha-ap411:17.1><span class=root>Celāvakā ārabbhā ca, </span><br><p id=tha-ap411:17.2><span class=root>oghuḷhā meghalā bahū; </span><br><p id=tha-ap411:17.3><span class=root>Khuddakā suddakā ceva, </span><br><p id=tha-ap411:17.4><span class=root>āgacchanti mamaṁ gharaṁ. </span><br><p id=tha-ap411:18.1><span class=root>Rohaṇā sindhavā ceva, </span><br><p id=tha-ap411:18.2><span class=root>citakā ekakaṇṇikā; </span><br><p id=tha-ap411:18.3><span class=root>Suraṭṭhā aparantā ca, </span><br><p id=tha-ap411:18.4><span class=root>āgacchanti mamaṁ gharaṁ. </span><br><p id=tha-ap411:19.1><span class=root>Suppārakā kumārā ca, </span><br><p id=tha-ap411:19.2><span class=root>mallasovaṇṇabhūmikā; </span><br><p id=tha-ap411:19.3><span class=root>Vajjītaṅgā ca te sabbe, </span><br><p id=tha-ap411:19.4><span class=root>āgacchanti mamaṁ gharaṁ. </span><br><p id=tha-ap411:20.1><span class=root>Naḷakārā pesakārā, </span><br><p id=tha-ap411:20.2><span class=root>cammakārā ca tacchakā; </span><br><p id=tha-ap411:20.3><span class=root>Kammārā kumbhakārā ca, </span><br><p id=tha-ap411:20.4><span class=root>āgacchanti mamaṁ gharaṁ. </span><br><p id=tha-ap411:21.1><span class=root>Maṇikārā lohakārā, </span><br><p id=tha-ap411:21.2><span class=root>soṇṇakārā ca dussikā; </span><br><p id=tha-ap411:21.3><span class=root>Tipukārā ca te sabbe, </span><br><p id=tha-ap411:21.4><span class=root>āgacchanti mamaṁ gharaṁ. </span><br><p id=tha-ap411:22.1><span class=root>Usukārā bhamakārā, </span><br><p id=tha-ap411:22.2><span class=root>pesakārā ca gandhikā; </span><br><p id=tha-ap411:22.3><span class=root>Rajakā tunnavāyā ca, </span><br><p id=tha-ap411:22.4><span class=root>āgacchanti mamaṁ gharaṁ. </span><br><p id=tha-ap411:23.1><span class=root>Telikā kaṭṭhahārā ca, </span><br><p id=tha-ap411:23.2><span class=root>udahārā ca pessikā; </span><br><p id=tha-ap411:23.3><span class=root>Sūpikā sūparakkhā ca, </span><br><p id=tha-ap411:23.4><span class=root>āgacchanti mamaṁ gharaṁ. </span><br><p id=tha-ap411:24.1><span class=root>Dovārikā anīkaṭṭhā, </span><br><p id=tha-ap411:24.2><span class=root>Bandhikā pupphachaḍḍakā; </span><br><p id=tha-ap411:24.3><span class=root>Hatthāruhā hatthipālā, </span><br><p id=tha-ap411:24.4><span class=root>Āgacchanti mamaṁ gharaṁ. </span><br><p id=tha-ap411:25.1><span class=root>Ānandassa mahārañño, </span><br><p id=tha-ap411:25.2><span class=root>mamatthassa adāsahaṁ; </span><br><p id=tha-ap411:25.3><span class=root>Sattavaṇṇena ratanena, </span><br><p id=tha-ap411:25.4><span class=root>ūnatthaṁ pūrayāmahaṁ. </span><br><p id=tha-ap411:26.1><span class=root>Ye mayā kittitā sabbe, </span><br><p id=tha-ap411:26.2><span class=root>nānāvaṇṇā bahū janā; </span><br><p id=tha-ap411:26.3><span class=root>Tesāhaṁ cittamaññāya, </span><br><p id=tha-ap411:26.4><span class=root>tappayiṁ ratanenahaṁ. </span><br><p id=tha-ap411:27.1><span class=root>Vaggūsu bhāsamānāsu, </span><br><p id=tha-ap411:27.2><span class=root>vajjamānāsu bherisu; </span><br><p id=tha-ap411:27.3><span class=root>Saṅkhesu dhamayantesu, </span><br><p id=tha-ap411:27.4><span class=root>sakagehe ramāmahaṁ. </span><br><p id=tha-ap411:28.1><span class=root>Bhagavā tamhi samaye, </span><br><p id=tha-ap411:28.2><span class=root>padumuttaranāyako; </span><br><p id=tha-ap411:28.3><span class=root>Vasīsatasahassehi, </span><br><p id=tha-ap411:28.4><span class=root>parikkhīṇāsavehi so. </span><br><p id=tha-ap411:29.1><span class=root>Bhikkhūhi sahito vīthiṁ, </span><br><p id=tha-ap411:29.2><span class=root>paṭipajjittha cakkhumā; </span><br><p id=tha-ap411:29.3><span class=root>Obhāsento disā sabbā, </span><br><p id=tha-ap411:29.4><span class=root>dīparukkhova jotati. </span><br><p id=tha-ap411:30.1><span class=root>Vajjanti bheriyo sabbā, </span><br><p id=tha-ap411:30.2><span class=root>gacchante lokanāyake; </span><br><p id=tha-ap411:30.3><span class=root>Pabhā niddhāvate tassa, </span><br><p id=tha-ap411:30.4><span class=root>sataraṁsīva uggato. </span><br><p id=tha-ap411:31.1><span class=root>Kavāṭantarikāyāpi, </span><br><p id=tha-ap411:31.2><span class=root>paviṭṭhena ca rasminā; </span><br><p id=tha-ap411:31.3><span class=root>Antogharesu vipulo, </span><br><p id=tha-ap411:31.4><span class=root>āloko āsi tāvade. </span><br><p id=tha-ap411:32.1><span class=root>Pabhaṁ disvāna buddhassa, </span><br><p id=tha-ap411:32.2><span class=root>pārisajje avocahaṁ; </span><br><p id=tha-ap411:32.3><span class=root>‘Nissaṁsayaṁ buddhaseṭṭho, </span><br><p id=tha-ap411:32.4><span class=root>imaṁ vīthimupāgato’. </span><br><p id=tha-ap411:33.1><span class=root>Khippaṁ oruyha pāsādā, </span><br><p id=tha-ap411:33.2><span class=root>agamiṁ antarāpaṇaṁ; </span><br><p id=tha-ap411:33.3><span class=root>Sambuddhaṁ abhivādetvā, </span><br><p id=tha-ap411:33.4><span class=root>idaṁ vacanamabraviṁ. </span><br><p id=tha-ap411:34.1><span class=root>‘Anukampatu me buddho, </span><br><p id=tha-ap411:34.2><span class=root>jalajuttamanāyako; </span><br><p id=tha-ap411:34.3><span class=root>Vasīsatasahassehi, </span><br><p id=tha-ap411:34.4><span class=root>adhivāsesi so muni’. </span><br><p id=tha-ap411:35.1><span class=root>Nimantetvāna sambuddhaṁ, </span><br><p id=tha-ap411:35.2><span class=root>abhinesiṁ sakaṁ gharaṁ; </span><br><p id=tha-ap411:35.3><span class=root>Tattha annena pānena, </span><br><p id=tha-ap411:35.4><span class=root>santappesiṁ mahāmuniṁ. </span><br><p id=tha-ap411:36.1><span class=root>Bhuttāviṁ kālamaññāya, </span><br><p id=tha-ap411:36.2><span class=root>buddhaseṭṭhassa tādino; </span><br><p id=tha-ap411:36.3><span class=root>Sataṅgikena tūriyena, </span><br><p id=tha-ap411:36.4><span class=root>buddhaseṭṭhaṁ upaṭṭhahiṁ. </span><br><p id=tha-ap411:37.1><span class=root>Padumuttaro lokavidū, </span><br><p id=tha-ap411:37.2><span class=root>āhutīnaṁ paṭiggaho; </span><br><p id=tha-ap411:37.3><span class=root>Antoghare nisīditvā, </span><br><p id=tha-ap411:37.4><span class=root>imā gāthā abhāsatha. </span><br><p id=tha-ap411:38.1><span class=root>‘Yo maṁ tūriyehupaṭṭhāsi, </span><br><p id=tha-ap411:38.2><span class=root>annapānañcadāsi me; </span><br><p id=tha-ap411:38.3><span class=root>Tamahaṁ kittayissāmi, </span><br><p id=tha-ap411:38.4><span class=root>suṇātha mama bhāsato. </span><br><p id=tha-ap411:39.1><span class=root>Pahūtabhakkho hutvāna, </span><br><p id=tha-ap411:39.2><span class=root>sahirañño sabhojano; </span><br><p id=tha-ap411:39.3><span class=root>Catudīpe ekarajjaṁ, </span><br><p id=tha-ap411:39.4><span class=root>kārayissatiyaṁ naro. </span><br><p id=tha-ap411:40.1><span class=root>Pañca sīle samādāya, </span><br><p id=tha-ap411:40.2><span class=root>dasakammapathe tato; </span><br><p id=tha-ap411:40.3><span class=root>Samādāya pavattento, </span><br><p id=tha-ap411:40.4><span class=root>parisaṁ sikkhāpayissati. </span><br><p id=tha-ap411:41.1><span class=root>Tūriyasatasahassāni, </span><br><p id=tha-ap411:41.2><span class=root>bheriyo samalaṅkatā; </span><br><p id=tha-ap411:41.3><span class=root>Vajjayissantimaṁ niccaṁ, </span><br><p id=tha-ap411:41.4><span class=root>upaṭṭhānassidaṁ phalaṁ. </span><br><p id=tha-ap411:42.1><span class=root>Tiṁsakappasahassāni, </span><br><p id=tha-ap411:42.2><span class=root>devaloke ramissati; </span><br><p id=tha-ap411:42.3><span class=root>Catusaṭṭhikkhattuṁ devindo, </span><br><p id=tha-ap411:42.4><span class=root>devarajjaṁ karissati. </span><br><p id=tha-ap411:43.1><span class=root>Catusaṭṭhikkhattuṁ rājā, </span><br><p id=tha-ap411:43.2><span class=root>cakkavattī bhavissati; </span><br><p id=tha-ap411:43.3><span class=root>Padesarajjaṁ vipulaṁ, </span><br><p id=tha-ap411:43.4><span class=root>gaṇanāto asaṅkhiyaṁ. </span><br><p id=tha-ap411:44.1><span class=root>Kappasatasahassamhi, </span><br><p id=tha-ap411:44.2><span class=root>okkākakulasambhavo; </span><br><p id=tha-ap411:44.3><span class=root>Gotamo nāma gottena, </span><br><p id=tha-ap411:44.4><span class=root>satthā loke bhavissati. </span><br><p id=tha-ap411:45.1><span class=root>Upapajjati yaṁ yoniṁ, </span><br><p id=tha-ap411:45.2><span class=root>devattaṁ atha mānusaṁ; </span><br><p id=tha-ap411:45.3><span class=root>Anūnabhogo hutvāna, </span><br><p id=tha-ap411:45.4><span class=root>manussattaṁ gamissati. </span><br><p id=tha-ap411:46.1><span class=root>Ajjhāyako bhavitvāna, </span><br><p id=tha-ap411:46.2><span class=root>tiṇṇaṁ vedāna pāragū; </span><br><p id=tha-ap411:46.3><span class=root>Uttamatthaṁ gavesanto, </span><br><p id=tha-ap411:46.4><span class=root>carissati mahiṁ imaṁ. </span><br><p id=tha-ap411:47.1><span class=root>So pacchā pabbajitvāna, </span><br><p id=tha-ap411:47.2><span class=root>sukkamūlena codito; </span><br><p id=tha-ap411:47.3><span class=root>Gotamassa bhagavato, </span><br><p id=tha-ap411:47.4><span class=root>sāsanebhiramissati. </span><br><p id=tha-ap411:48.1><span class=root>Ārādhayitvāna sambuddhaṁ, </span><br><p id=tha-ap411:48.2><span class=root>gotamaṁ sakyapuṅgavaṁ; </span><br><p id=tha-ap411:48.3><span class=root>Kilese jhāpayitvāna, </span><br><p id=tha-ap411:48.4><span class=root>arahāyaṁ bhavissati’. </span><br><p id=tha-ap411:49.1><span class=root>Vipine byaggharājāva, </span><br><p id=tha-ap411:49.2><span class=root>migarājāva kesarī; </span><br><p id=tha-ap411:49.3><span class=root>Abhīto viharāmajja, </span><br><p id=tha-ap411:49.4><span class=root>sakyaputtassa sāsane. </span><br><p id=tha-ap411:50.1><span class=root>Devaloke manusse vā, </span><br><p id=tha-ap411:50.2><span class=root>dalidde duggatimhi vā; </span><br><p id=tha-ap411:50.3><span class=root>Nibbattiṁ me na passāmi, </span><br><p id=tha-ap411:50.4><span class=root>upaṭṭhānassidaṁ phalaṁ. </span><br><p id=tha-ap411:51.1><span class=root>Vivekamanuyuttomhi, </span><br><p id=tha-ap411:51.2><span class=root>upasanto nirūpadhi; </span><br><p id=tha-ap411:51.3><span class=root>Nāgova bandhanaṁ chetvā, </span><br><p id=tha-ap411:51.4><span class=root>viharāmi anāsavo. </span><br><p id=tha-ap411:52.1><span class=root>Kilesā jhāpitā mayhaṁ, </span><br><p id=tha-ap411:52.2><span class=root>…pe… </span><br><p id=tha-ap411:52.3><span class=root>viharāmi anāsavo. </span><br><p id=tha-ap411:53.1><span class=root>Svāgataṁ vata me āsi, </span><br><p id=tha-ap411:53.2><span class=root>…pe… </span><br><p id=tha-ap411:53.3><span class=root>kataṁ buddhassa sāsanaṁ. </span><br><p id=tha-ap411:54.1><span class=root>Paṭisambhidā catasso, </span><br><p id=tha-ap411:54.2><span class=root>…pe… </span><br><p id=tha-ap411:54.3><span class=root>kataṁ buddhassa sāsanaṁ”. </span><br><p id=tha-ap411:55.1><span class=root>Itthaṁ sudaṁ āyasmā jatukaṇṇitthero imā gāthāyo abhāsitthāti. </span><br><p id=tha-ap411:56.1><span class=root>Jatukaṇṇittherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>