<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0540.html>Previous</a><a href=/canon/en/pli/ms/sutta/kn/tha-ap/tha-ap0542.html>Next</a></div><p id=tha-ap541:0.1><span class=root>Therāpadāna </span><br><p id=tha-ap541:0.2><span class=root>Kaccāyanavagga </span><br><p id=tha-ap541:0.3><span class="root big-bold">Rādhattheraapadāna </span><br><p id=tha-ap541:1.1><span class=root>“Padumuttaro nāma jino, </span><br><p id=tha-ap541:1.2><span class=root>sabbalokavidū muni; </span><br><p id=tha-ap541:1.3><span class=root>Ito satasahassamhi, </span><br><p id=tha-ap541:1.4><span class=root>kappe uppajji cakkhumā. </span><br><p id=tha-ap541:2.1><span class=root>Ovādako viññāpako, </span><br><p id=tha-ap541:2.2><span class=root>tārako sabbapāṇinaṁ; </span><br><p id=tha-ap541:2.3><span class=root>Desanākusalo buddho, </span><br><p id=tha-ap541:2.4><span class=root>tāresi janataṁ bahuṁ. </span><br><p id=tha-ap541:3.1><span class=root>Anukampako kāruṇiko, </span><br><p id=tha-ap541:3.2><span class=root>hitesī sabbapāṇinaṁ; </span><br><p id=tha-ap541:3.3><span class=root>Sampatte titthiye sabbe, </span><br><p id=tha-ap541:3.4><span class=root>pañcasīle patiṭṭhapi. </span><br><p id=tha-ap541:4.1><span class=root>Evaṁ nirākulaṁ āsi, </span><br><p id=tha-ap541:4.2><span class=root>suññataṁ titthiyehi ca; </span><br><p id=tha-ap541:4.3><span class=root>Vicittaṁ arahantehi, </span><br><p id=tha-ap541:4.4><span class=root>vasībhūtehi tādibhi. </span><br><p id=tha-ap541:5.1><span class=root>Ratanānaṭṭhapaññāsaṁ, </span><br><p id=tha-ap541:5.2><span class=root>uggato so mahāmuni; </span><br><p id=tha-ap541:5.3><span class=root>Kañcanagghiyasaṅkāso, </span><br><p id=tha-ap541:5.4><span class=root>bāttiṁsavaralakkhaṇo. </span><br><p id=tha-ap541:6.1><span class=root>Vassasatasahassāni, </span><br><p id=tha-ap541:6.2><span class=root>āyu vijjati tāvade; </span><br><p id=tha-ap541:6.3><span class=root>Tāvatā tiṭṭhamāno so, </span><br><p id=tha-ap541:6.4><span class=root>tāresi janataṁ bahuṁ. </span><br><p id=tha-ap541:7.1><span class=root>Tadāhaṁ haṁsavatiyaṁ, </span><br><p id=tha-ap541:7.2><span class=root>brāhmaṇo mantapāragū; </span><br><p id=tha-ap541:7.3><span class=root>Upecca taṁ naravaraṁ, </span><br><p id=tha-ap541:7.4><span class=root>assosiṁ dhammadesanaṁ. </span><br><p id=tha-ap541:8.1><span class=root>Paññāpentaṁ mahāvīraṁ, </span><br><p id=tha-ap541:8.2><span class=root>parisāsu visāradaṁ; </span><br><p id=tha-ap541:8.3><span class=root>Paṭibhāneyyakaṁ bhikkhuṁ, </span><br><p id=tha-ap541:8.4><span class=root>etadagge vināyakaṁ. </span><br><p id=tha-ap541:9.1><span class=root>Tadāhaṁ kāraṁ katvāna, </span><br><p id=tha-ap541:9.2><span class=root>sasaṅghe lokanāyake; </span><br><p id=tha-ap541:9.3><span class=root>Nipacca sirasā pāde, </span><br><p id=tha-ap541:9.4><span class=root>taṁ ṭhānaṁ abhipatthayiṁ. </span><br><p id=tha-ap541:10.1><span class=root>Tato maṁ bhagavā āha, </span><br><p id=tha-ap541:10.2><span class=root>siṅgīnikkhasamappabho; </span><br><p id=tha-ap541:10.3><span class=root>Sarena rajanīyena, </span><br><p id=tha-ap541:10.4><span class=root>kilesamalahārinā. </span><br><p id=tha-ap541:11.1><span class=root>‘Sukhī bhavassu dīghāyu, </span><br><p id=tha-ap541:11.2><span class=root>sijjhatu paṇidhī tava; </span><br><p id=tha-ap541:11.3><span class=root>Sasaṅghe me kataṁ kāraṁ, </span><br><p id=tha-ap541:11.4><span class=root>atīva vipulaṁ tayā. </span><br><p id=tha-ap541:12.1><span class=root>Satasahassito kappe, </span><br><p id=tha-ap541:12.2><span class=root>okkākakulasambhavo; </span><br><p id=tha-ap541:12.3><span class=root>Gotamo nāma gottena, </span><br><p id=tha-ap541:12.4><span class=root>satthā loke bhavissati. </span><br><p id=tha-ap541:13.1><span class=root>Tassa dhammesu dāyādo, </span><br><p id=tha-ap541:13.2><span class=root>oraso dhammanimmito; </span><br><p id=tha-ap541:13.3><span class=root>Rādhoti nāmadheyyena, </span><br><p id=tha-ap541:13.4><span class=root>hessati satthu sāvako. </span><br><p id=tha-ap541:14.1><span class=root>Sa te hetuguṇe tuṭṭho, </span><br><p id=tha-ap541:14.2><span class=root>sakyaputto narāsabho; </span><br><p id=tha-ap541:14.3><span class=root>Paṭibhāneyyakānaggaṁ, </span><br><p id=tha-ap541:14.4><span class=root>paññapessati nāyako’. </span><br><p id=tha-ap541:15.1><span class=root>Taṁ sutvā mudito hutvā, </span><br><p id=tha-ap541:15.2><span class=root>yāvajīvaṁ tadā jinaṁ; </span><br><p id=tha-ap541:15.3><span class=root>Mettacitto paricariṁ, </span><br><p id=tha-ap541:15.4><span class=root>sato paññāsamāhito. </span><br><p id=tha-ap541:16.1><span class=root>Tena kammena sukatena, </span><br><p id=tha-ap541:16.2><span class=root>cetanāpaṇidhīhi ca; </span><br><p id=tha-ap541:16.3><span class=root>Jahitvā mānusaṁ dehaṁ, </span><br><p id=tha-ap541:16.4><span class=root>tāvatiṁsamagacchahaṁ. </span><br><p id=tha-ap541:17.1><span class=root>Satānaṁ tīṇikkhattuñca, </span><br><p id=tha-ap541:17.2><span class=root>devarajjamakārayiṁ; </span><br><p id=tha-ap541:17.3><span class=root>Satānaṁ pañcakkhattuñca, </span><br><p id=tha-ap541:17.4><span class=root>cakkavattī ahosahaṁ. </span><br><p id=tha-ap541:18.1><span class=root>Padesarajjaṁ vipulaṁ, </span><br><p id=tha-ap541:18.2><span class=root>gaṇanāto asaṅkhiyaṁ; </span><br><p id=tha-ap541:18.3><span class=root>Sabbattha sukhito āsiṁ, </span><br><p id=tha-ap541:18.4><span class=root>tassa kammassa vāhasā. </span><br><p id=tha-ap541:19.1><span class=root>Pacchime bhave sampatte, </span><br><p id=tha-ap541:19.2><span class=root>giribbajapuruttame; </span><br><p id=tha-ap541:19.3><span class=root>Jāto vippakule niddhe, </span><br><p id=tha-ap541:19.4><span class=root>vikalacchādanāsane. </span><br><p id=tha-ap541:20.1><span class=root>Kaṭacchubhikkhaṁ pādāsiṁ, </span><br><p id=tha-ap541:20.2><span class=root>sāriputtassa tādino; </span><br><p id=tha-ap541:20.3><span class=root>Yadā jiṇṇo ca vuddho ca, </span><br><p id=tha-ap541:20.4><span class=root>tadārāmamupāgamiṁ. </span><br><p id=tha-ap541:21.1><span class=root>Pabbajati na maṁ koci, </span><br><p id=tha-ap541:21.2><span class=root>jiṇṇadubbalathāmakaṁ; </span><br><p id=tha-ap541:21.3><span class=root>Tena dīno vivaṇṇaṅgo, </span><br><p id=tha-ap541:21.4><span class=root>soko cāsiṁ tadā ahaṁ. </span><br><p id=tha-ap541:22.1><span class=root>Disvā mahākāruṇiko, </span><br><p id=tha-ap541:22.2><span class=root>mamamāha mahāmuni; </span><br><p id=tha-ap541:22.3><span class=root>‘Kimatthaṁ puttasokaṭṭo, </span><br><p id=tha-ap541:22.4><span class=root>brūhi te cittajaṁ rujaṁ’. </span><br><p id=tha-ap541:23.1><span class=root>‘Pabbajjaṁ na labhe vīra, </span><br><p id=tha-ap541:23.2><span class=root>svākkhāte tava sāsane; </span><br><p id=tha-ap541:23.3><span class=root>Tena sokena dīnosmi, </span><br><p id=tha-ap541:23.4><span class=root>saraṇaṁ hohi nāyaka’. </span><br><p id=tha-ap541:24.1><span class=root>Tadā bhikkhū samānetvā, </span><br><p id=tha-ap541:24.2><span class=root>apucchi munisattamo; </span><br><p id=tha-ap541:24.3><span class=root>‘Imassa adhikāraṁ ye, </span><br><p id=tha-ap541:24.4><span class=root>saranti byāharantu te’. </span><br><p id=tha-ap541:25.1><span class=root>Sāriputto tadāvoca, </span><br><p id=tha-ap541:25.2><span class=root>‘kāramassa sarāmahaṁ; </span><br><p id=tha-ap541:25.3><span class=root>Kaṭacchubhikkhaṁ dāpesi, </span><br><p id=tha-ap541:25.4><span class=root>piṇḍāya carato mama’. </span><br><p id=tha-ap541:26.1><span class=root>‘Sādhu sādhu kataññūsi, </span><br><p id=tha-ap541:26.2><span class=root>sāriputta imaṁ tuvaṁ; </span><br><p id=tha-ap541:26.3><span class=root>Pabbājehi dijaṁ vuḍḍhaṁ, </span><br><p id=tha-ap541:26.4><span class=root>hessatājāniyo ayaṁ’. </span><br><p id=tha-ap541:27.1><span class=root>Tato alatthaṁ pabbajjaṁ, </span><br><p id=tha-ap541:27.2><span class=root>kammavācopasampadaṁ; </span><br><p id=tha-ap541:27.3><span class=root>Na cireneva kālena, </span><br><p id=tha-ap541:27.4><span class=root>pāpuṇiṁ āsavakkhayaṁ. </span><br><p id=tha-ap541:28.1><span class=root>Sakkaccaṁ munino vākyaṁ, </span><br><p id=tha-ap541:28.2><span class=root>suṇāmi mudito yato; </span><br><p id=tha-ap541:28.3><span class=root>Paṭibhāneyyakānaggaṁ, </span><br><p id=tha-ap541:28.4><span class=root>tato maṁ ṭhapayī jino. </span><br><p id=tha-ap541:29.1><span class=root>Kilesā jhāpitā mayhaṁ, </span><br><p id=tha-ap541:29.2><span class=root>…pe… </span><br><p id=tha-ap541:29.3><span class=root>viharāmi anāsavo. </span><br><p id=tha-ap541:30.1><span class=root>Svāgataṁ vata me āsi, </span><br><p id=tha-ap541:30.2><span class=root>…pe… </span><br><p id=tha-ap541:30.3><span class=root>kataṁ buddhassa sāsanaṁ. </span><br><p id=tha-ap541:31.1><span class=root>Paṭisambhidā catasso, </span><br><p id=tha-ap541:31.2><span class=root>…pe… </span><br><p id=tha-ap541:31.3><span class=root>kataṁ buddhassa sāsanaṁ”. </span><br><p id=tha-ap541:32.1><span class=root>Itthaṁ sudaṁ āyasmā rādho thero imā gāthāyo abhāsitthāti. </span><br><p id=tha-ap541:33.1><span class=root>Rādhattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>