<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0543.html>Previous</a><a href=/canon/en/pli/ms/sutta/kn/tha-ap/tha-ap0545.html>Next</a></div><p id=tha-ap544:0.1><span class=root>Therāpadāna </span><br><p id=tha-ap544:0.2><span class=root>Bhaddiyavagga </span><br><p id=tha-ap544:0.3><span class="root big-bold">Kaṅkhārevatattheraapadāna </span><br><p id=tha-ap544:1.1><span class=root>“Padumuttaro nāma jino, </span><br><p id=tha-ap544:1.2><span class=root>sabbadhammesu cakkhumā; </span><br><p id=tha-ap544:1.3><span class=root>Ito satasahassamhi, </span><br><p id=tha-ap544:1.4><span class=root>kappe uppajji nāyako. </span><br><p id=tha-ap544:2.1><span class=root>Sīhahanu brahmagiro, </span><br><p id=tha-ap544:2.2><span class=root>haṁsadundubhinissano; </span><br><p id=tha-ap544:2.3><span class=root>Nāgavikkantagamano, </span><br><p id=tha-ap544:2.4><span class=root>candasūrādikappabho. </span><br><p id=tha-ap544:3.1><span class=root>Mahāmatī mahāvīro, </span><br><p id=tha-ap544:3.2><span class=root>mahājhāyī mahābalo; </span><br><p id=tha-ap544:3.3><span class=root>Mahākāruṇiko nātho, </span><br><p id=tha-ap544:3.4><span class=root>mahātamapanūdano. </span><br><p id=tha-ap544:4.1><span class=root>Sa kadāci tilokaggo, </span><br><p id=tha-ap544:4.2><span class=root>veneyyaṁ vinayaṁ bahuṁ; </span><br><p id=tha-ap544:4.3><span class=root>Dhammaṁ desesi sambuddho, </span><br><p id=tha-ap544:4.4><span class=root>sattāsayavidū muni. </span><br><p id=tha-ap544:5.1><span class=root>Jhāyiṁ jhānarataṁ vīraṁ, </span><br><p id=tha-ap544:5.2><span class=root>upasantaṁ anāvilaṁ; </span><br><p id=tha-ap544:5.3><span class=root>Vaṇṇayanto parisatiṁ, </span><br><p id=tha-ap544:5.4><span class=root>tosesi janataṁ jino. </span><br><p id=tha-ap544:6.1><span class=root>Tadāhaṁ haṁsavatiyaṁ, </span><br><p id=tha-ap544:6.2><span class=root>brāhmaṇo vedapāragū; </span><br><p id=tha-ap544:6.3><span class=root>Dhammaṁ sutvāna mudito, </span><br><p id=tha-ap544:6.4><span class=root>taṁ ṭhānamabhipatthayiṁ. </span><br><p id=tha-ap544:7.1><span class=root>Tadā jino viyākāsi, </span><br><p id=tha-ap544:7.2><span class=root>saṅghamajjhe vināyako; </span><br><p id=tha-ap544:7.3><span class=root>‘Mudito hohi tvaṁ brahme, </span><br><p id=tha-ap544:7.4><span class=root>lacchase taṁ manorathaṁ. </span><br><p id=tha-ap544:8.1><span class=root>Satasahassito kappe, </span><br><p id=tha-ap544:8.2><span class=root>okkākakulasambhavo; </span><br><p id=tha-ap544:8.3><span class=root>Gotamo nāma gottena, </span><br><p id=tha-ap544:8.4><span class=root>satthā loke bhavissati. </span><br><p id=tha-ap544:9.1><span class=root>Tassa dhammesu dāyādo, </span><br><p id=tha-ap544:9.2><span class=root>oraso dhammanimmito; </span><br><p id=tha-ap544:9.3><span class=root>Revato nāma nāmena, </span><br><p id=tha-ap544:9.4><span class=root>hessati satthu sāvako’. </span><br><p id=tha-ap544:10.1><span class=root>Tena kammena sukatena, </span><br><p id=tha-ap544:10.2><span class=root>cetanāpaṇidhīhi ca; </span><br><p id=tha-ap544:10.3><span class=root>Jahitvā mānusaṁ dehaṁ, </span><br><p id=tha-ap544:10.4><span class=root>tāvatiṁsamagacchahaṁ. </span><br><p id=tha-ap544:11.1><span class=root>Pacchime ca bhave dāni, </span><br><p id=tha-ap544:11.2><span class=root>jātohaṁ koliye pure; </span><br><p id=tha-ap544:11.3><span class=root>Khattiye kulasampanne, </span><br><p id=tha-ap544:11.4><span class=root>iddhe phīte mahaddhane. </span><br><p id=tha-ap544:12.1><span class=root>Yadā kapilavatthusmiṁ, </span><br><p id=tha-ap544:12.2><span class=root>buddho dhammamadesayi; </span><br><p id=tha-ap544:12.3><span class=root>Tadā pasanno sugate, </span><br><p id=tha-ap544:12.4><span class=root>pabbajiṁ anagāriyaṁ. </span><br><p id=tha-ap544:13.1><span class=root>Kaṅkhā me bahulā āsi, </span><br><p id=tha-ap544:13.2><span class=root>kappākappe tahiṁ tahiṁ; </span><br><p id=tha-ap544:13.3><span class=root>Sabbaṁ taṁ vinayī buddho, </span><br><p id=tha-ap544:13.4><span class=root>desetvā dhammamuttamaṁ. </span><br><p id=tha-ap544:14.1><span class=root>Tatohaṁ tiṇṇasaṁsāro, </span><br><p id=tha-ap544:14.2><span class=root>sadā jhānasukhe rato; </span><br><p id=tha-ap544:14.3><span class=root>Viharāmi tadā buddho, </span><br><p id=tha-ap544:14.4><span class=root>maṁ disvā etadabravi. </span><br><p id=tha-ap544:15.1><span class=root>‘Yā kāci kaṅkhā idha vā huraṁ vā, </span><br><p id=tha-ap544:15.2><span class=root>Sakavediyā vā paravediyā vā; </span><br><p id=tha-ap544:15.3><span class=root>Ye jhāyino tā pajahanti sabbā, </span><br><p id=tha-ap544:15.4><span class=root>Ātāpino brahmacariyaṁ carantā’. </span><br><p id=tha-ap544:16.1><span class=root>Satasahasse kataṁ kammaṁ, </span><br><p id=tha-ap544:16.2><span class=root>phalaṁ dassesi me idha; </span><br><p id=tha-ap544:16.3><span class=root>Sumutto saravegova, </span><br><p id=tha-ap544:16.4><span class=root>kilese jhāpayiṁ mama. </span><br><p id=tha-ap544:17.1><span class=root>Tato jhānarataṁ disvā, </span><br><p id=tha-ap544:17.2><span class=root>buddho lokantagū muni; </span><br><p id=tha-ap544:17.3><span class=root>Jhāyīnaṁ bhikkhūnaṁ aggo, </span><br><p id=tha-ap544:17.4><span class=root>paññāpeti mahāmati. </span><br><p id=tha-ap544:18.1><span class=root>Kilesā jhāpitā mayhaṁ, </span><br><p id=tha-ap544:18.2><span class=root>…pe… </span><br><p id=tha-ap544:18.3><span class=root>viharāmi anāsavo. </span><br><p id=tha-ap544:19.1><span class=root>Svāgataṁ vata me āsi, </span><br><p id=tha-ap544:19.2><span class=root>…pe… </span><br><p id=tha-ap544:19.3><span class=root>kataṁ buddhassa sāsanaṁ. </span><br><p id=tha-ap544:20.1><span class=root>Paṭisambhidā catasso, </span><br><p id=tha-ap544:20.2><span class=root>…pe… </span><br><p id=tha-ap544:20.3><span class=root>kataṁ buddhassa sāsanaṁ”. </span><br><p id=tha-ap544:21.1><span class=root>Itthaṁ sudaṁ āyasmā kaṅkhārevato thero imā gāthāyo abhāsitthāti. </span><br><p id=tha-ap544:22.1><span class=root>Kaṅkhārevatattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>