<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0022.html>Previous</a><a href=/canon/en/pli/ms/sutta/kn/tha-ap/tha-ap0024.html>Next</a></div><p id=tha-ap23:0.1><span class=root>Therāpadāna </span><br><p id=tha-ap23:0.2><span class=root>Subhūtivagga </span><br><p id=tha-ap23:0.3><span class="root big-bold">Subhūtittheraapadāna </span><br><p id=tha-ap23:1.1><span class=root>“Himavantassāvidūre, </span><br><p id=tha-ap23:1.2><span class=root>nisabho nāma pabbato; </span><br><p id=tha-ap23:1.3><span class=root>Assamo sukato mayhaṁ, </span><br><p id=tha-ap23:1.4><span class=root>paṇṇasālā sumāpitā. </span><br><p id=tha-ap23:2.1><span class=root>Kosiyo nāma nāmena, </span><br><p id=tha-ap23:2.2><span class=root>jaṭilo uggatāpano; </span><br><p id=tha-ap23:2.3><span class=root>Ekākiyo adutiyo, </span><br><p id=tha-ap23:2.4><span class=root>vasāmi nisabhe tadā. </span><br><p id=tha-ap23:3.1><span class=root>Phalaṁ mūlañca paṇṇañca, </span><br><p id=tha-ap23:3.2><span class=root>na bhuñjāmi ahaṁ tadā; </span><br><p id=tha-ap23:3.3><span class=root>Pavattaṁva supātāhaṁ, </span><br><p id=tha-ap23:3.4><span class=root>upajīvāmi tāvade. </span><br><p id=tha-ap23:4.1><span class=root>Nāhaṁ kopemi ājīvaṁ, </span><br><p id=tha-ap23:4.2><span class=root>cajamānopi jīvitaṁ; </span><br><p id=tha-ap23:4.3><span class=root>Ārādhemi sakaṁ cittaṁ, </span><br><p id=tha-ap23:4.4><span class=root>vivajjemi anesanaṁ. </span><br><p id=tha-ap23:5.1><span class=root>Rāgūpasaṁhitaṁ cittaṁ, </span><br><p id=tha-ap23:5.2><span class=root>yadā uppajjate mama; </span><br><p id=tha-ap23:5.3><span class=root>Sayaṁva paccavekkhāmi, </span><br><p id=tha-ap23:5.4><span class=root>ekaggo taṁ damemahaṁ. </span><br><p id=tha-ap23:6.1><span class=root>‘Rajjase rajjanīye ca, </span><br><p id=tha-ap23:6.2><span class=root>dussanīye ca dussase; </span><br><p id=tha-ap23:6.3><span class=root>Muyhase mohanīye ca, </span><br><p id=tha-ap23:6.4><span class=root>nikkhamassu vanā tuvaṁ. </span><br><p id=tha-ap23:7.1><span class=root>Visuddhānaṁ ayaṁ vāso, </span><br><p id=tha-ap23:7.2><span class=root>nimmalānaṁ tapassinaṁ; </span><br><p id=tha-ap23:7.3><span class=root>Mā kho visuddhaṁ dūsesi, </span><br><p id=tha-ap23:7.4><span class=root>nikkhamassu vanā tuvaṁ. </span><br><p id=tha-ap23:8.1><span class=root>Agāriko bhavitvāna, </span><br><p id=tha-ap23:8.2><span class=root>yadā puttaṁ labhissasi; </span><br><p id=tha-ap23:8.3><span class=root>Ubhopi mā virādhesi, </span><br><p id=tha-ap23:8.4><span class=root>nikkhamassu vanā tuvaṁ. </span><br><p id=tha-ap23:9.1><span class=root>Chavālātaṁ yathā kaṭṭhaṁ, </span><br><p id=tha-ap23:9.2><span class=root>na kvaci kiccakārakaṁ; </span><br><p id=tha-ap23:9.3><span class=root>Neva gāme araññe vā, </span><br><p id=tha-ap23:9.4><span class=root>na hi taṁ kaṭṭhasammataṁ. </span><br><p id=tha-ap23:10.1><span class=root>Chavālātūpamo tvaṁsi, </span><br><p id=tha-ap23:10.2><span class=root>na gihī nāpi saññato; </span><br><p id=tha-ap23:10.3><span class=root>Ubhato muttako ajja, </span><br><p id=tha-ap23:10.4><span class=root>nikkhamassu vanā tuvaṁ. </span><br><p id=tha-ap23:11.1><span class=root>Siyā nu kho tava etaṁ, </span><br><p id=tha-ap23:11.2><span class=root>ko pajānāti te idaṁ; </span><br><p id=tha-ap23:11.3><span class=root>Saddhādhuraṁ vahisi me, </span><br><p id=tha-ap23:11.4><span class=root>kosajjabahulāya ca. </span><br><p id=tha-ap23:12.1><span class=root>Jigucchissanti taṁ viññū, </span><br><p id=tha-ap23:12.2><span class=root>asuciṁ nāgariko yathā; </span><br><p id=tha-ap23:12.3><span class=root>Ākaḍḍhitvāna isayo, </span><br><p id=tha-ap23:12.4><span class=root>codayissanti taṁ sadā. </span><br><p id=tha-ap23:13.1><span class=root>Taṁ viññū pavadissanti, </span><br><p id=tha-ap23:13.2><span class=root>samatikkantasāsanaṁ; </span><br><p id=tha-ap23:13.3><span class=root>Saṁvāsaṁ alabhanto hi, </span><br><p id=tha-ap23:13.4><span class=root>kathaṁ jīvihisi tuvaṁ. </span><br><p id=tha-ap23:14.1><span class=root>Tidhā pabhinnaṁ mātaṅgaṁ, </span><br><p id=tha-ap23:14.2><span class=root>kuñjaraṁ saṭṭhihāyanaṁ; </span><br><p id=tha-ap23:14.3><span class=root>Balī nāgo upagantvā, </span><br><p id=tha-ap23:14.4><span class=root>yūthā nīharate gajaṁ. </span><br><p id=tha-ap23:15.1><span class=root>Yūthā vinissaṭo santo, </span><br><p id=tha-ap23:15.2><span class=root>sukhaṁ sātaṁ na vindati; </span><br><p id=tha-ap23:15.3><span class=root>Dukkhito vimano hoti, </span><br><p id=tha-ap23:15.4><span class=root>pajjhāyanto pavedhati. </span><br><p id=tha-ap23:16.1><span class=root>Tatheva jaṭilā tampi, </span><br><p id=tha-ap23:16.2><span class=root>nīharissanti dummatiṁ; </span><br><p id=tha-ap23:16.3><span class=root>Tehi tvaṁ nissaṭo santo, </span><br><p id=tha-ap23:16.4><span class=root>sukhaṁ sātaṁ na lacchasi. </span><br><p id=tha-ap23:17.1><span class=root>Divā vā yadi vā rattiṁ, </span><br><p id=tha-ap23:17.2><span class=root>sokasallasamappito; </span><br><p id=tha-ap23:17.3><span class=root>Ḍayhasi pariḷāhena, </span><br><p id=tha-ap23:17.4><span class=root>gajo yūthāva nissaṭo. </span><br><p id=tha-ap23:18.1><span class=root>Jātarūpaṁ yathā kūṭaṁ, </span><br><p id=tha-ap23:18.2><span class=root>neva jhāyati katthaci; </span><br><p id=tha-ap23:18.3><span class=root>Tathā sīlavihīno tvaṁ, </span><br><p id=tha-ap23:18.4><span class=root>na jhāyissasi katthaci. </span><br><p id=tha-ap23:19.1><span class=root>Agāraṁ vasamānopi, </span><br><p id=tha-ap23:19.2><span class=root>kathaṁ jīvihisi tuvaṁ; </span><br><p id=tha-ap23:19.3><span class=root>Mattikaṁ pettikañcāpi, </span><br><p id=tha-ap23:19.4><span class=root>natthi te nihitaṁ dhanaṁ. </span><br><p id=tha-ap23:20.1><span class=root>Sayaṁ kammaṁ karitvāna, </span><br><p id=tha-ap23:20.2><span class=root>gatte sedaṁ pamocayaṁ; </span><br><p id=tha-ap23:20.3><span class=root>Evaṁ jīvihisi gehe, </span><br><p id=tha-ap23:20.4><span class=root>sādhu te taṁ na ruccati. </span><br><p id=tha-ap23:21.1><span class=root>Evāhaṁ tattha vāremi, </span><br><p id=tha-ap23:21.2><span class=root>saṅkilesagataṁ manaṁ; </span><br><p id=tha-ap23:21.3><span class=root>Nānādhammakathaṁ katvā, </span><br><p id=tha-ap23:21.4><span class=root>pāpā cittaṁ nivārayiṁ’. </span><br><p id=tha-ap23:22.1><span class=root>Evaṁ me viharantassa, </span><br><p id=tha-ap23:22.2><span class=root>appamādavihārino; </span><br><p id=tha-ap23:22.3><span class=root>Tiṁsavassasahassāni, </span><br><p id=tha-ap23:22.4><span class=root>vipine me atikkamuṁ. </span><br><p id=tha-ap23:23.1><span class=root>Appamādarataṁ disvā, </span><br><p id=tha-ap23:23.2><span class=root>uttamatthaṁ gavesakaṁ; </span><br><p id=tha-ap23:23.3><span class=root>Padumuttarasambuddho, </span><br><p id=tha-ap23:23.4><span class=root>āgacchi mama santikaṁ. </span><br><p id=tha-ap23:24.1><span class=root>Timbarūsakavaṇṇābho, </span><br><p id=tha-ap23:24.2><span class=root>appameyyo anūpamo; </span><br><p id=tha-ap23:24.3><span class=root>Rūpenāsadiso buddho, </span><br><p id=tha-ap23:24.4><span class=root>ākāse caṅkamī tadā. </span><br><p id=tha-ap23:25.1><span class=root>Suphullo sālarājāva, </span><br><p id=tha-ap23:25.2><span class=root>vijjūvabbhaghanantare; </span><br><p id=tha-ap23:25.3><span class=root>Ñāṇenāsadiso buddho, </span><br><p id=tha-ap23:25.4><span class=root>ākāse caṅkamī tadā. </span><br><p id=tha-ap23:26.1><span class=root>Sīharājāvasambhīto, </span><br><p id=tha-ap23:26.2><span class=root>gajarājāva dappito; </span><br><p id=tha-ap23:26.3><span class=root>Lāsito byaggharājāva, </span><br><p id=tha-ap23:26.4><span class=root>ākāse caṅkamī tadā. </span><br><p id=tha-ap23:27.1><span class=root>Siṅgīnikkhasavaṇṇābho, </span><br><p id=tha-ap23:27.2><span class=root>khadiraṅgārasannibho; </span><br><p id=tha-ap23:27.3><span class=root>Maṇi yathā jotiraso, </span><br><p id=tha-ap23:27.4><span class=root>ākāse caṅkamī tadā. </span><br><p id=tha-ap23:28.1><span class=root>Visuddhakelāsanibho, </span><br><p id=tha-ap23:28.2><span class=root>puṇṇamāyeva candimā; </span><br><p id=tha-ap23:28.3><span class=root>Majjhanhikeva sūriyo, </span><br><p id=tha-ap23:28.4><span class=root>ākāse caṅkamī tadā. </span><br><p id=tha-ap23:29.1><span class=root>Disvā nabhe caṅkamantaṁ, </span><br><p id=tha-ap23:29.2><span class=root>evaṁ cintesahaṁ tadā; </span><br><p id=tha-ap23:29.3><span class=root>‘Devo nu kho ayaṁ satto, </span><br><p id=tha-ap23:29.4><span class=root>udāhu manujo ayaṁ. </span><br><p id=tha-ap23:30.1><span class=root>Na me suto vā diṭṭho vā, </span><br><p id=tha-ap23:30.2><span class=root>mahiyā ediso naro; </span><br><p id=tha-ap23:30.3><span class=root>Api mantapadaṁ atthi, </span><br><p id=tha-ap23:30.4><span class=root>ayaṁ satthā bhavissati’. </span><br><p id=tha-ap23:31.1><span class=root>Evāhaṁ cintayitvāna, </span><br><p id=tha-ap23:31.2><span class=root>sakaṁ cittaṁ pasādayiṁ; </span><br><p id=tha-ap23:31.3><span class=root>Nānāpupphañca gandhañca, </span><br><p id=tha-ap23:31.4><span class=root>sannipātesahaṁ tadā. </span><br><p id=tha-ap23:32.1><span class=root>Pupphāsanaṁ paññapetvā, </span><br><p id=tha-ap23:32.2><span class=root>sādhucittaṁ manoramaṁ; </span><br><p id=tha-ap23:32.3><span class=root>Narasārathinaṁ aggaṁ, </span><br><p id=tha-ap23:32.4><span class=root>idaṁ vacanamabraviṁ. </span><br><p id=tha-ap23:33.1><span class=root>‘Idaṁ me āsanaṁ vīra, </span><br><p id=tha-ap23:33.2><span class=root>paññattaṁ tavanucchavaṁ; </span><br><p id=tha-ap23:33.3><span class=root>Hāsayanto mamaṁ cittaṁ, </span><br><p id=tha-ap23:33.4><span class=root>nisīda kusumāsane’. </span><br><p id=tha-ap23:34.1><span class=root>Nisīdi tattha bhagavā, </span><br><p id=tha-ap23:34.2><span class=root>asambhītova kesarī; </span><br><p id=tha-ap23:34.3><span class=root>Sattarattindivaṁ buddho, </span><br><p id=tha-ap23:34.4><span class=root>pavare kusumāsane. </span><br><p id=tha-ap23:35.1><span class=root>Namassamāno aṭṭhāsiṁ, </span><br><p id=tha-ap23:35.2><span class=root>sattarattindivaṁ ahaṁ; </span><br><p id=tha-ap23:35.3><span class=root>Vuṭṭhahitvā samādhimhā, </span><br><p id=tha-ap23:35.4><span class=root>satthā loke anuttaro; </span><br><p id=tha-ap23:35.5><span class=root>Mama kammaṁ pakittento, </span><br><p id=tha-ap23:35.6><span class=root>idaṁ vacanamabravi. </span><br><p id=tha-ap23:36.1><span class=root>‘Bhāvehi buddhānussatiṁ, </span><br><p id=tha-ap23:36.2><span class=root>bhāvanānamanuttaraṁ; </span><br><p id=tha-ap23:36.3><span class=root>Imaṁ satiṁ bhāvayitvā, </span><br><p id=tha-ap23:36.4><span class=root>pūrayissasi mānasaṁ. </span><br><p id=tha-ap23:37.1><span class=root>Tiṁsakappasahassāni, </span><br><p id=tha-ap23:37.2><span class=root>devaloke ramissasi; </span><br><p id=tha-ap23:37.3><span class=root>Asītikkhattuṁ devindo, </span><br><p id=tha-ap23:37.4><span class=root>devarajjaṁ karissasi; </span><br><p id=tha-ap23:37.5><span class=root>Sahassakkhattuṁ cakkavattī, </span><br><p id=tha-ap23:37.6><span class=root>rājā raṭṭhe bhavissasi. </span><br><p id=tha-ap23:38.1><span class=root>Padesarajjaṁ vipulaṁ, </span><br><p id=tha-ap23:38.2><span class=root>gaṇanāto asaṅkhiyaṁ; </span><br><p id=tha-ap23:38.3><span class=root>Anubhossasi taṁ sabbaṁ, </span><br><p id=tha-ap23:38.4><span class=root>buddhānussatiyā phalaṁ. </span><br><p id=tha-ap23:39.1><span class=root>Bhavābhave saṁsaranto, </span><br><p id=tha-ap23:39.2><span class=root>mahābhogaṁ labhissasi; </span><br><p id=tha-ap23:39.3><span class=root>Bhoge te ūnatā natthi, </span><br><p id=tha-ap23:39.4><span class=root>buddhānussatiyā phalaṁ. </span><br><p id=tha-ap23:40.1><span class=root>Kappasatasahassamhi, </span><br><p id=tha-ap23:40.2><span class=root>okkākakulasambhavo; </span><br><p id=tha-ap23:40.3><span class=root>Gotamo nāma gottena, </span><br><p id=tha-ap23:40.4><span class=root>satthā loke bhavissati. </span><br><p id=tha-ap23:41.1><span class=root>Asītikoṭiṁ chaḍḍetvā, </span><br><p id=tha-ap23:41.2><span class=root>dāse kammakare bahū; </span><br><p id=tha-ap23:41.3><span class=root>Gotamassa bhagavato, </span><br><p id=tha-ap23:41.4><span class=root>sāsane pabbajissasi. </span><br><p id=tha-ap23:42.1><span class=root>Ārādhayitvā sambuddhaṁ, </span><br><p id=tha-ap23:42.2><span class=root>gotamaṁ sakyapuṅgavaṁ; </span><br><p id=tha-ap23:42.3><span class=root>Subhūti nāma nāmena, </span><br><p id=tha-ap23:42.4><span class=root>hessati satthu sāvako. </span><br><p id=tha-ap23:43.1><span class=root>Bhikkhusaṅghe nisīditvā, </span><br><p id=tha-ap23:43.2><span class=root>dakkhiṇeyyaguṇamhi taṁ; </span><br><p id=tha-ap23:43.3><span class=root>Tathāraṇavihāre ca, </span><br><p id=tha-ap23:43.4><span class=root>dvīsu agge ṭhapessati’. </span><br><p id=tha-ap23:44.1><span class=root>Idaṁ vatvāna sambuddho, </span><br><p id=tha-ap23:44.2><span class=root>jalajuttamanāmako; </span><br><p id=tha-ap23:44.3><span class=root>Nabhaṁ abbhuggamī vīro, </span><br><p id=tha-ap23:44.4><span class=root>haṁsarājāva ambare. </span><br><p id=tha-ap23:45.1><span class=root>Sāsito lokanāthena, </span><br><p id=tha-ap23:45.2><span class=root>namassitvā tathāgataṁ; </span><br><p id=tha-ap23:45.3><span class=root>Sadā bhāvemi mudito, </span><br><p id=tha-ap23:45.4><span class=root>buddhānussatimuttamaṁ. </span><br><p id=tha-ap23:46.1><span class=root>Tena kammena sukatena, </span><br><p id=tha-ap23:46.2><span class=root>cetanāpaṇidhīhi ca; </span><br><p id=tha-ap23:46.3><span class=root>Jahitvā mānusaṁ dehaṁ, </span><br><p id=tha-ap23:46.4><span class=root>tāvatiṁsaṁ agacchahaṁ. </span><br><p id=tha-ap23:47.1><span class=root>Asītikkhattuṁ devindo, </span><br><p id=tha-ap23:47.2><span class=root>devarajjamakārayiṁ; </span><br><p id=tha-ap23:47.3><span class=root>Sahassakkhattuṁ rājā ca, </span><br><p id=tha-ap23:47.4><span class=root>cakkavattī ahosahaṁ. </span><br><p id=tha-ap23:48.1><span class=root>Padesarajjaṁ vipulaṁ, </span><br><p id=tha-ap23:48.2><span class=root>gaṇanāto asaṅkhiyaṁ; </span><br><p id=tha-ap23:48.3><span class=root>Anubhomi susampattiṁ, </span><br><p id=tha-ap23:48.4><span class=root>buddhānussatiyā phalaṁ. </span><br><p id=tha-ap23:49.1><span class=root>Bhavābhave saṁsaranto, </span><br><p id=tha-ap23:49.2><span class=root>mahābhogaṁ labhāmahaṁ; </span><br><p id=tha-ap23:49.3><span class=root>Bhoge me ūnatā natthi, </span><br><p id=tha-ap23:49.4><span class=root>buddhānussatiyā phalaṁ. </span><br><p id=tha-ap23:50.1><span class=root>Satasahassito kappe, </span><br><p id=tha-ap23:50.2><span class=root>yaṁ kammamakariṁ tadā; </span><br><p id=tha-ap23:50.3><span class=root>Duggatiṁ nābhijānāmi, </span><br><p id=tha-ap23:50.4><span class=root>buddhānussatiyā phalaṁ. </span><br><p id=tha-ap23:51.1><span class=root>Paṭisambhidā catasso, </span><br><p id=tha-ap23:51.2><span class=root>vimokkhāpi ca aṭṭhime; </span><br><p id=tha-ap23:51.3><span class=root>Chaḷabhiññā sacchikatā, </span><br><p id=tha-ap23:51.4><span class=root>kataṁ buddhassa sāsanaṁ”. </span><br><p id=tha-ap23:52.1><span class=root>Itthaṁ sudaṁ āyasmā subhūti thero imā gāthāyo abhāsitthāti. </span><br><p id=tha-ap23:53.1><span class=root>Subhūtittherassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>