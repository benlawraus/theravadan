<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0022.html>Previous</a><a href=/canon/en/pli/ms/sutta/kn/tha-ap/tha-ap0024.html>Next</a></div><p><div class=verse-container id=tha-ap23:0.1><span>Therāpadāna </span></div><p><div class=verse-container id=tha-ap23:0.2><span>Subhūtivagga </span></div><p><div class=verse-container id=tha-ap23:0.3><span class=big-bold>Subhūtittheraapadāna </span></div><p><div class=verse-container id=tha-ap23:1.1><span>“Himavantassāvidūre, </span></div><p><div class=verse-container id=tha-ap23:1.2><span>nisabho nāma pabbato; </span></div><p><div class=verse-container id=tha-ap23:1.3><span>Assamo sukato mayhaṁ, </span></div><p><div class=verse-container id=tha-ap23:1.4><span>paṇṇasālā sumāpitā. </span></div><p><div class=verse-container id=tha-ap23:2.1><span>Kosiyo nāma nāmena, </span></div><p><div class=verse-container id=tha-ap23:2.2><span>jaṭilo uggatāpano; </span></div><p><div class=verse-container id=tha-ap23:2.3><span>Ekākiyo adutiyo, </span></div><p><div class=verse-container id=tha-ap23:2.4><span>vasāmi nisabhe tadā. </span></div><p><div class=verse-container id=tha-ap23:3.1><span>Phalaṁ mūlañca paṇṇañca, </span></div><p><div class=verse-container id=tha-ap23:3.2><span>na bhuñjāmi ahaṁ tadā; </span></div><p><div class=verse-container id=tha-ap23:3.3><span>Pavattaṁva supātāhaṁ, </span></div><p><div class=verse-container id=tha-ap23:3.4><span>upajīvāmi tāvade. </span></div><p><div class=verse-container id=tha-ap23:4.1><span>Nāhaṁ kopemi ājīvaṁ, </span></div><p><div class=verse-container id=tha-ap23:4.2><span>cajamānopi jīvitaṁ; </span></div><p><div class=verse-container id=tha-ap23:4.3><span>Ārādhemi sakaṁ cittaṁ, </span></div><p><div class=verse-container id=tha-ap23:4.4><span>vivajjemi anesanaṁ. </span></div><p><div class=verse-container id=tha-ap23:5.1><span>Rāgūpasaṁhitaṁ cittaṁ, </span></div><p><div class=verse-container id=tha-ap23:5.2><span>yadā uppajjate mama; </span></div><p><div class=verse-container id=tha-ap23:5.3><span>Sayaṁva paccavekkhāmi, </span></div><p><div class=verse-container id=tha-ap23:5.4><span>ekaggo taṁ damemahaṁ. </span></div><p><div class=verse-container id=tha-ap23:6.1><span>‘Rajjase rajjanīye ca, </span></div><p><div class=verse-container id=tha-ap23:6.2><span>dussanīye ca dussase; </span></div><p><div class=verse-container id=tha-ap23:6.3><span>Muyhase mohanīye ca, </span></div><p><div class=verse-container id=tha-ap23:6.4><span>nikkhamassu vanā tuvaṁ. </span></div><p><div class=verse-container id=tha-ap23:7.1><span>Visuddhānaṁ ayaṁ vāso, </span></div><p><div class=verse-container id=tha-ap23:7.2><span>nimmalānaṁ tapassinaṁ; </span></div><p><div class=verse-container id=tha-ap23:7.3><span>Mā kho visuddhaṁ dūsesi, </span></div><p><div class=verse-container id=tha-ap23:7.4><span>nikkhamassu vanā tuvaṁ. </span></div><p><div class=verse-container id=tha-ap23:8.1><span>Agāriko bhavitvāna, </span></div><p><div class=verse-container id=tha-ap23:8.2><span>yadā puttaṁ labhissasi; </span></div><p><div class=verse-container id=tha-ap23:8.3><span>Ubhopi mā virādhesi, </span></div><p><div class=verse-container id=tha-ap23:8.4><span>nikkhamassu vanā tuvaṁ. </span></div><p><div class=verse-container id=tha-ap23:9.1><span>Chavālātaṁ yathā kaṭṭhaṁ, </span></div><p><div class=verse-container id=tha-ap23:9.2><span>na kvaci kiccakārakaṁ; </span></div><p><div class=verse-container id=tha-ap23:9.3><span>Neva gāme araññe vā, </span></div><p><div class=verse-container id=tha-ap23:9.4><span>na hi taṁ kaṭṭhasammataṁ. </span></div><p><div class=verse-container id=tha-ap23:10.1><span>Chavālātūpamo tvaṁsi, </span></div><p><div class=verse-container id=tha-ap23:10.2><span>na gihī nāpi saññato; </span></div><p><div class=verse-container id=tha-ap23:10.3><span>Ubhato muttako ajja, </span></div><p><div class=verse-container id=tha-ap23:10.4><span>nikkhamassu vanā tuvaṁ. </span></div><p><div class=verse-container id=tha-ap23:11.1><span>Siyā nu kho tava etaṁ, </span></div><p><div class=verse-container id=tha-ap23:11.2><span>ko pajānāti te idaṁ; </span></div><p><div class=verse-container id=tha-ap23:11.3><span>Saddhādhuraṁ vahisi me, </span></div><p><div class=verse-container id=tha-ap23:11.4><span>kosajjabahulāya ca. </span></div><p><div class=verse-container id=tha-ap23:12.1><span>Jigucchissanti taṁ viññū, </span></div><p><div class=verse-container id=tha-ap23:12.2><span>asuciṁ nāgariko yathā; </span></div><p><div class=verse-container id=tha-ap23:12.3><span>Ākaḍḍhitvāna isayo, </span></div><p><div class=verse-container id=tha-ap23:12.4><span>codayissanti taṁ sadā. </span></div><p><div class=verse-container id=tha-ap23:13.1><span>Taṁ viññū pavadissanti, </span></div><p><div class=verse-container id=tha-ap23:13.2><span>samatikkantasāsanaṁ; </span></div><p><div class=verse-container id=tha-ap23:13.3><span>Saṁvāsaṁ alabhanto hi, </span></div><p><div class=verse-container id=tha-ap23:13.4><span>kathaṁ jīvihisi tuvaṁ. </span></div><p><div class=verse-container id=tha-ap23:14.1><span>Tidhā pabhinnaṁ mātaṅgaṁ, </span></div><p><div class=verse-container id=tha-ap23:14.2><span>kuñjaraṁ saṭṭhihāyanaṁ; </span></div><p><div class=verse-container id=tha-ap23:14.3><span>Balī nāgo upagantvā, </span></div><p><div class=verse-container id=tha-ap23:14.4><span>yūthā nīharate gajaṁ. </span></div><p><div class=verse-container id=tha-ap23:15.1><span>Yūthā vinissaṭo santo, </span></div><p><div class=verse-container id=tha-ap23:15.2><span>sukhaṁ sātaṁ na vindati; </span></div><p><div class=verse-container id=tha-ap23:15.3><span>Dukkhito vimano hoti, </span></div><p><div class=verse-container id=tha-ap23:15.4><span>pajjhāyanto pavedhati. </span></div><p><div class=verse-container id=tha-ap23:16.1><span>Tatheva jaṭilā tampi, </span></div><p><div class=verse-container id=tha-ap23:16.2><span>nīharissanti dummatiṁ; </span></div><p><div class=verse-container id=tha-ap23:16.3><span>Tehi tvaṁ nissaṭo santo, </span></div><p><div class=verse-container id=tha-ap23:16.4><span>sukhaṁ sātaṁ na lacchasi. </span></div><p><div class=verse-container id=tha-ap23:17.1><span>Divā vā yadi vā rattiṁ, </span></div><p><div class=verse-container id=tha-ap23:17.2><span>sokasallasamappito; </span></div><p><div class=verse-container id=tha-ap23:17.3><span>Ḍayhasi pariḷāhena, </span></div><p><div class=verse-container id=tha-ap23:17.4><span>gajo yūthāva nissaṭo. </span></div><p><div class=verse-container id=tha-ap23:18.1><span>Jātarūpaṁ yathā kūṭaṁ, </span></div><p><div class=verse-container id=tha-ap23:18.2><span>neva jhāyati katthaci; </span></div><p><div class=verse-container id=tha-ap23:18.3><span>Tathā sīlavihīno tvaṁ, </span></div><p><div class=verse-container id=tha-ap23:18.4><span>na jhāyissasi katthaci. </span></div><p><div class=verse-container id=tha-ap23:19.1><span>Agāraṁ vasamānopi, </span></div><p><div class=verse-container id=tha-ap23:19.2><span>kathaṁ jīvihisi tuvaṁ; </span></div><p><div class=verse-container id=tha-ap23:19.3><span>Mattikaṁ pettikañcāpi, </span></div><p><div class=verse-container id=tha-ap23:19.4><span>natthi te nihitaṁ dhanaṁ. </span></div><p><div class=verse-container id=tha-ap23:20.1><span>Sayaṁ kammaṁ karitvāna, </span></div><p><div class=verse-container id=tha-ap23:20.2><span>gatte sedaṁ pamocayaṁ; </span></div><p><div class=verse-container id=tha-ap23:20.3><span>Evaṁ jīvihisi gehe, </span></div><p><div class=verse-container id=tha-ap23:20.4><span>sādhu te taṁ na ruccati. </span></div><p><div class=verse-container id=tha-ap23:21.1><span>Evāhaṁ tattha vāremi, </span></div><p><div class=verse-container id=tha-ap23:21.2><span>saṅkilesagataṁ manaṁ; </span></div><p><div class=verse-container id=tha-ap23:21.3><span>Nānādhammakathaṁ katvā, </span></div><p><div class=verse-container id=tha-ap23:21.4><span>pāpā cittaṁ nivārayiṁ’. </span></div><p><div class=verse-container id=tha-ap23:22.1><span>Evaṁ me viharantassa, </span></div><p><div class=verse-container id=tha-ap23:22.2><span>appamādavihārino; </span></div><p><div class=verse-container id=tha-ap23:22.3><span>Tiṁsavassasahassāni, </span></div><p><div class=verse-container id=tha-ap23:22.4><span>vipine me atikkamuṁ. </span></div><p><div class=verse-container id=tha-ap23:23.1><span>Appamādarataṁ disvā, </span></div><p><div class=verse-container id=tha-ap23:23.2><span>uttamatthaṁ gavesakaṁ; </span></div><p><div class=verse-container id=tha-ap23:23.3><span>Padumuttarasambuddho, </span></div><p><div class=verse-container id=tha-ap23:23.4><span>āgacchi mama santikaṁ. </span></div><p><div class=verse-container id=tha-ap23:24.1><span>Timbarūsakavaṇṇābho, </span></div><p><div class=verse-container id=tha-ap23:24.2><span>appameyyo anūpamo; </span></div><p><div class=verse-container id=tha-ap23:24.3><span>Rūpenāsadiso buddho, </span></div><p><div class=verse-container id=tha-ap23:24.4><span>ākāse caṅkamī tadā. </span></div><p><div class=verse-container id=tha-ap23:25.1><span>Suphullo sālarājāva, </span></div><p><div class=verse-container id=tha-ap23:25.2><span>vijjūvabbhaghanantare; </span></div><p><div class=verse-container id=tha-ap23:25.3><span>Ñāṇenāsadiso buddho, </span></div><p><div class=verse-container id=tha-ap23:25.4><span>ākāse caṅkamī tadā. </span></div><p><div class=verse-container id=tha-ap23:26.1><span>Sīharājāvasambhīto, </span></div><p><div class=verse-container id=tha-ap23:26.2><span>gajarājāva dappito; </span></div><p><div class=verse-container id=tha-ap23:26.3><span>Lāsito byaggharājāva, </span></div><p><div class=verse-container id=tha-ap23:26.4><span>ākāse caṅkamī tadā. </span></div><p><div class=verse-container id=tha-ap23:27.1><span>Siṅgīnikkhasavaṇṇābho, </span></div><p><div class=verse-container id=tha-ap23:27.2><span>khadiraṅgārasannibho; </span></div><p><div class=verse-container id=tha-ap23:27.3><span>Maṇi yathā jotiraso, </span></div><p><div class=verse-container id=tha-ap23:27.4><span>ākāse caṅkamī tadā. </span></div><p><div class=verse-container id=tha-ap23:28.1><span>Visuddhakelāsanibho, </span></div><p><div class=verse-container id=tha-ap23:28.2><span>puṇṇamāyeva candimā; </span></div><p><div class=verse-container id=tha-ap23:28.3><span>Majjhanhikeva sūriyo, </span></div><p><div class=verse-container id=tha-ap23:28.4><span>ākāse caṅkamī tadā. </span></div><p><div class=verse-container id=tha-ap23:29.1><span>Disvā nabhe caṅkamantaṁ, </span></div><p><div class=verse-container id=tha-ap23:29.2><span>evaṁ cintesahaṁ tadā; </span></div><p><div class=verse-container id=tha-ap23:29.3><span>‘Devo nu kho ayaṁ satto, </span></div><p><div class=verse-container id=tha-ap23:29.4><span>udāhu manujo ayaṁ. </span></div><p><div class=verse-container id=tha-ap23:30.1><span>Na me suto vā diṭṭho vā, </span></div><p><div class=verse-container id=tha-ap23:30.2><span>mahiyā ediso naro; </span></div><p><div class=verse-container id=tha-ap23:30.3><span>Api mantapadaṁ atthi, </span></div><p><div class=verse-container id=tha-ap23:30.4><span>ayaṁ satthā bhavissati’. </span></div><p><div class=verse-container id=tha-ap23:31.1><span>Evāhaṁ cintayitvāna, </span></div><p><div class=verse-container id=tha-ap23:31.2><span>sakaṁ cittaṁ pasādayiṁ; </span></div><p><div class=verse-container id=tha-ap23:31.3><span>Nānāpupphañca gandhañca, </span></div><p><div class=verse-container id=tha-ap23:31.4><span>sannipātesahaṁ tadā. </span></div><p><div class=verse-container id=tha-ap23:32.1><span>Pupphāsanaṁ paññapetvā, </span></div><p><div class=verse-container id=tha-ap23:32.2><span>sādhucittaṁ manoramaṁ; </span></div><p><div class=verse-container id=tha-ap23:32.3><span>Narasārathinaṁ aggaṁ, </span></div><p><div class=verse-container id=tha-ap23:32.4><span>idaṁ vacanamabraviṁ. </span></div><p><div class=verse-container id=tha-ap23:33.1><span>‘Idaṁ me āsanaṁ vīra, </span></div><p><div class=verse-container id=tha-ap23:33.2><span>paññattaṁ tavanucchavaṁ; </span></div><p><div class=verse-container id=tha-ap23:33.3><span>Hāsayanto mamaṁ cittaṁ, </span></div><p><div class=verse-container id=tha-ap23:33.4><span>nisīda kusumāsane’. </span></div><p><div class=verse-container id=tha-ap23:34.1><span>Nisīdi tattha bhagavā, </span></div><p><div class=verse-container id=tha-ap23:34.2><span>asambhītova kesarī; </span></div><p><div class=verse-container id=tha-ap23:34.3><span>Sattarattindivaṁ buddho, </span></div><p><div class=verse-container id=tha-ap23:34.4><span>pavare kusumāsane. </span></div><p><div class=verse-container id=tha-ap23:35.1><span>Namassamāno aṭṭhāsiṁ, </span></div><p><div class=verse-container id=tha-ap23:35.2><span>sattarattindivaṁ ahaṁ; </span></div><p><div class=verse-container id=tha-ap23:35.3><span>Vuṭṭhahitvā samādhimhā, </span></div><p><div class=verse-container id=tha-ap23:35.4><span>satthā loke anuttaro; </span></div><p><div class=verse-container id=tha-ap23:35.5><span>Mama kammaṁ pakittento, </span></div><p><div class=verse-container id=tha-ap23:35.6><span>idaṁ vacanamabravi. </span></div><p><div class=verse-container id=tha-ap23:36.1><span>‘Bhāvehi buddhānussatiṁ, </span></div><p><div class=verse-container id=tha-ap23:36.2><span>bhāvanānamanuttaraṁ; </span></div><p><div class=verse-container id=tha-ap23:36.3><span>Imaṁ satiṁ bhāvayitvā, </span></div><p><div class=verse-container id=tha-ap23:36.4><span>pūrayissasi mānasaṁ. </span></div><p><div class=verse-container id=tha-ap23:37.1><span>Tiṁsakappasahassāni, </span></div><p><div class=verse-container id=tha-ap23:37.2><span>devaloke ramissasi; </span></div><p><div class=verse-container id=tha-ap23:37.3><span>Asītikkhattuṁ devindo, </span></div><p><div class=verse-container id=tha-ap23:37.4><span>devarajjaṁ karissasi; </span></div><p><div class=verse-container id=tha-ap23:37.5><span>Sahassakkhattuṁ cakkavattī, </span></div><p><div class=verse-container id=tha-ap23:37.6><span>rājā raṭṭhe bhavissasi. </span></div><p><div class=verse-container id=tha-ap23:38.1><span>Padesarajjaṁ vipulaṁ, </span></div><p><div class=verse-container id=tha-ap23:38.2><span>gaṇanāto asaṅkhiyaṁ; </span></div><p><div class=verse-container id=tha-ap23:38.3><span>Anubhossasi taṁ sabbaṁ, </span></div><p><div class=verse-container id=tha-ap23:38.4><span>buddhānussatiyā phalaṁ. </span></div><p><div class=verse-container id=tha-ap23:39.1><span>Bhavābhave saṁsaranto, </span></div><p><div class=verse-container id=tha-ap23:39.2><span>mahābhogaṁ labhissasi; </span></div><p><div class=verse-container id=tha-ap23:39.3><span>Bhoge te ūnatā natthi, </span></div><p><div class=verse-container id=tha-ap23:39.4><span>buddhānussatiyā phalaṁ. </span></div><p><div class=verse-container id=tha-ap23:40.1><span>Kappasatasahassamhi, </span></div><p><div class=verse-container id=tha-ap23:40.2><span>okkākakulasambhavo; </span></div><p><div class=verse-container id=tha-ap23:40.3><span>Gotamo nāma gottena, </span></div><p><div class=verse-container id=tha-ap23:40.4><span>satthā loke bhavissati. </span></div><p><div class=verse-container id=tha-ap23:41.1><span>Asītikoṭiṁ chaḍḍetvā, </span></div><p><div class=verse-container id=tha-ap23:41.2><span>dāse kammakare bahū; </span></div><p><div class=verse-container id=tha-ap23:41.3><span>Gotamassa bhagavato, </span></div><p><div class=verse-container id=tha-ap23:41.4><span>sāsane pabbajissasi. </span></div><p><div class=verse-container id=tha-ap23:42.1><span>Ārādhayitvā sambuddhaṁ, </span></div><p><div class=verse-container id=tha-ap23:42.2><span>gotamaṁ sakyapuṅgavaṁ; </span></div><p><div class=verse-container id=tha-ap23:42.3><span>Subhūti nāma nāmena, </span></div><p><div class=verse-container id=tha-ap23:42.4><span>hessati satthu sāvako. </span></div><p><div class=verse-container id=tha-ap23:43.1><span>Bhikkhusaṅghe nisīditvā, </span></div><p><div class=verse-container id=tha-ap23:43.2><span>dakkhiṇeyyaguṇamhi taṁ; </span></div><p><div class=verse-container id=tha-ap23:43.3><span>Tathāraṇavihāre ca, </span></div><p><div class=verse-container id=tha-ap23:43.4><span>dvīsu agge ṭhapessati’. </span></div><p><div class=verse-container id=tha-ap23:44.1><span>Idaṁ vatvāna sambuddho, </span></div><p><div class=verse-container id=tha-ap23:44.2><span>jalajuttamanāmako; </span></div><p><div class=verse-container id=tha-ap23:44.3><span>Nabhaṁ abbhuggamī vīro, </span></div><p><div class=verse-container id=tha-ap23:44.4><span>haṁsarājāva ambare. </span></div><p><div class=verse-container id=tha-ap23:45.1><span>Sāsito lokanāthena, </span></div><p><div class=verse-container id=tha-ap23:45.2><span>namassitvā tathāgataṁ; </span></div><p><div class=verse-container id=tha-ap23:45.3><span>Sadā bhāvemi mudito, </span></div><p><div class=verse-container id=tha-ap23:45.4><span>buddhānussatimuttamaṁ. </span></div><p><div class=verse-container id=tha-ap23:46.1><span>Tena kammena sukatena, </span></div><p><div class=verse-container id=tha-ap23:46.2><span>cetanāpaṇidhīhi ca; </span></div><p><div class=verse-container id=tha-ap23:46.3><span>Jahitvā mānusaṁ dehaṁ, </span></div><p><div class=verse-container id=tha-ap23:46.4><span>tāvatiṁsaṁ agacchahaṁ. </span></div><p><div class=verse-container id=tha-ap23:47.1><span>Asītikkhattuṁ devindo, </span></div><p><div class=verse-container id=tha-ap23:47.2><span>devarajjamakārayiṁ; </span></div><p><div class=verse-container id=tha-ap23:47.3><span>Sahassakkhattuṁ rājā ca, </span></div><p><div class=verse-container id=tha-ap23:47.4><span>cakkavattī ahosahaṁ. </span></div><p><div class=verse-container id=tha-ap23:48.1><span>Padesarajjaṁ vipulaṁ, </span></div><p><div class=verse-container id=tha-ap23:48.2><span>gaṇanāto asaṅkhiyaṁ; </span></div><p><div class=verse-container id=tha-ap23:48.3><span>Anubhomi susampattiṁ, </span></div><p><div class=verse-container id=tha-ap23:48.4><span>buddhānussatiyā phalaṁ. </span></div><p><div class=verse-container id=tha-ap23:49.1><span>Bhavābhave saṁsaranto, </span></div><p><div class=verse-container id=tha-ap23:49.2><span>mahābhogaṁ labhāmahaṁ; </span></div><p><div class=verse-container id=tha-ap23:49.3><span>Bhoge me ūnatā natthi, </span></div><p><div class=verse-container id=tha-ap23:49.4><span>buddhānussatiyā phalaṁ. </span></div><p><div class=verse-container id=tha-ap23:50.1><span>Satasahassito kappe, </span></div><p><div class=verse-container id=tha-ap23:50.2><span>yaṁ kammamakariṁ tadā; </span></div><p><div class=verse-container id=tha-ap23:50.3><span>Duggatiṁ nābhijānāmi, </span></div><p><div class=verse-container id=tha-ap23:50.4><span>buddhānussatiyā phalaṁ. </span></div><p><div class=verse-container id=tha-ap23:51.1><span>Paṭisambhidā catasso, </span></div><p><div class=verse-container id=tha-ap23:51.2><span>vimokkhāpi ca aṭṭhime; </span></div><p><div class=verse-container id=tha-ap23:51.3><span>Chaḷabhiññā sacchikatā, </span></div><p><div class=verse-container id=tha-ap23:51.4><span>kataṁ buddhassa sāsanaṁ”. </span></div><p><div class=verse-container id=tha-ap23:52.1><span>Itthaṁ sudaṁ āyasmā subhūti thero imā gāthāyo abhāsitthāti. </span></div><p><div class=verse-container id=tha-ap23:53.1><span>Subhūtittherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0022.html>Previous</a><a href=/canon/en/pli/ms/sutta/kn/tha-ap/tha-ap0024.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>