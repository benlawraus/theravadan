<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0010.html>Previous</a><a href=/canon/en/pli/ms/sutta/kn/tha-ap/tha-ap0012.html>Next</a></div><p id=tha-ap11:0.1><span class=root>Therāpadāna </span><br><p id=tha-ap11:0.2><span class=root>Buddhavagga </span><br><p id=tha-ap11:0.3><span class="root big-bold">Khadiravaniyarevatattheraapadāna </span><br><p id=tha-ap11:1.1><span class=root>“Gaṅgā bhāgīrathī nāma, </span><br><p id=tha-ap11:1.2><span class=root>himavantā pabhāvitā; </span><br><p id=tha-ap11:1.3><span class=root>Kutitthe nāviko āsiṁ, </span><br><p id=tha-ap11:1.4><span class=root>orime ca tariṁ ahaṁ. </span><br><p id=tha-ap11:2.1><span class=root>Padumuttaro nāyako, </span><br><p id=tha-ap11:2.2><span class=root>sambuddho dvipaduttamo; </span><br><p id=tha-ap11:2.3><span class=root>Vasī satasahassehi, </span><br><p id=tha-ap11:2.4><span class=root>gaṅgātīramupāgato. </span><br><p id=tha-ap11:3.1><span class=root>Bahū nāvā samānetvā, </span><br><p id=tha-ap11:3.2><span class=root>vaḍḍhakīhi susaṅkhataṁ; </span><br><p id=tha-ap11:3.3><span class=root>Nāvāya chadanaṁ katvā, </span><br><p id=tha-ap11:3.4><span class=root>paṭimāniṁ narāsabhaṁ. </span><br><p id=tha-ap11:4.1><span class=root>Āgantvāna ca sambuddho, </span><br><p id=tha-ap11:4.2><span class=root>ārūhi tañca nāvakaṁ; </span><br><p id=tha-ap11:4.3><span class=root>Vārimajjhe ṭhito satthā, </span><br><p id=tha-ap11:4.4><span class=root>imā gāthā abhāsatha. </span><br><p id=tha-ap11:5.1><span class=root>‘Yo so tāresi sambuddhaṁ, </span><br><p id=tha-ap11:5.2><span class=root>saṅghañcāpi anāsavaṁ; </span><br><p id=tha-ap11:5.3><span class=root>Tena cittappasādena, </span><br><p id=tha-ap11:5.4><span class=root>devaloke ramissati. </span><br><p id=tha-ap11:6.1><span class=root>Nibbattissati te byamhaṁ, </span><br><p id=tha-ap11:6.2><span class=root>sukataṁ nāvasaṇṭhitaṁ; </span><br><p id=tha-ap11:6.3><span class=root>Ākāse pupphachadanaṁ, </span><br><p id=tha-ap11:6.4><span class=root>dhārayissati sabbadā. </span><br><p id=tha-ap11:7.1><span class=root>Aṭṭhapaññāsakappamhi, </span><br><p id=tha-ap11:7.2><span class=root>tārako nāma khattiyo; </span><br><p id=tha-ap11:7.3><span class=root>Cāturanto vijitāvī, </span><br><p id=tha-ap11:7.4><span class=root>cakkavattī bhavissati. </span><br><p id=tha-ap11:8.1><span class=root>Sattapaññāsakappamhi, </span><br><p id=tha-ap11:8.2><span class=root>cammako nāma khattiyo; </span><br><p id=tha-ap11:8.3><span class=root>Uggacchantova sūriyo, </span><br><p id=tha-ap11:8.4><span class=root>jotissati mahabbalo. </span><br><p id=tha-ap11:9.1><span class=root>Kappasatasahassamhi, </span><br><p id=tha-ap11:9.2><span class=root>okkākakulasambhavo; </span><br><p id=tha-ap11:9.3><span class=root>Gotamo nāma gottena, </span><br><p id=tha-ap11:9.4><span class=root>satthā loke bhavissati. </span><br><p id=tha-ap11:10.1><span class=root>Tidasā so cavitvāna, </span><br><p id=tha-ap11:10.2><span class=root>manussattaṁ gamissati; </span><br><p id=tha-ap11:10.3><span class=root>Revato nāma nāmena, </span><br><p id=tha-ap11:10.4><span class=root>brahmabandhu bhavissati. </span><br><p id=tha-ap11:11.1><span class=root>Agārā nikkhamitvāna, </span><br><p id=tha-ap11:11.2><span class=root>sukkamūlena codito; </span><br><p id=tha-ap11:11.3><span class=root>Gotamassa bhagavato, </span><br><p id=tha-ap11:11.4><span class=root>sāsane pabbajissati. </span><br><p id=tha-ap11:12.1><span class=root>So pacchā pabbajitvāna, </span><br><p id=tha-ap11:12.2><span class=root>yuttayogo vipassako; </span><br><p id=tha-ap11:12.3><span class=root>Sabbāsave pariññāya, </span><br><p id=tha-ap11:12.4><span class=root>nibbāyissatināsavo’. </span><br><p id=tha-ap11:13.1><span class=root>Vīriyaṁ me dhuradhorayhaṁ, </span><br><p id=tha-ap11:13.2><span class=root>Yogakkhemādhivāhanaṁ; </span><br><p id=tha-ap11:13.3><span class=root>Dhāremi antimaṁ dehaṁ, </span><br><p id=tha-ap11:13.4><span class=root>Sammāsambuddhasāsane. </span><br><p id=tha-ap11:14.1><span class=root>Satasahasse kataṁ kammaṁ, </span><br><p id=tha-ap11:14.2><span class=root>phalaṁ dassesi me idha; </span><br><p id=tha-ap11:14.3><span class=root>Sumutto saravegova, </span><br><p id=tha-ap11:14.4><span class=root>kilese jhāpayī mama. </span><br><p id=tha-ap11:15.1><span class=root>Tato maṁ vananirataṁ, </span><br><p id=tha-ap11:15.2><span class=root>disvā lokantagū muni; </span><br><p id=tha-ap11:15.3><span class=root>Vanavāsibhikkhūnaggaṁ, </span><br><p id=tha-ap11:15.4><span class=root>paññapesi mahāmati. </span><br><p id=tha-ap11:16.1><span class=root>Paṭisambhidā catasso, </span><br><p id=tha-ap11:16.2><span class=root>vimokkhāpi ca aṭṭhime; </span><br><p id=tha-ap11:16.3><span class=root>Chaḷabhiññā sacchikatā, </span><br><p id=tha-ap11:16.4><span class=root>kataṁ buddhassa sāsanaṁ”. </span><br><p id=tha-ap11:17.1><span class=root>Itthaṁ sudaṁ āyasmā khadiravaniyo revato thero imā gāthāyo abhāsitthāti. </span><br><p id=tha-ap11:18.1><span class=root>Khadiravaniyarevatattherassāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>