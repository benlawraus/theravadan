<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0010.html>Previous</a><a href=/canon/en/pli/ms/sutta/kn/tha-ap/tha-ap0012.html>Next</a></div><p><div class=verse-container id=tha-ap11:0.1><span>Therāpadāna </span></div><p><div class=verse-container id=tha-ap11:0.2><span>Buddhavagga </span></div><p><div class=verse-container id=tha-ap11:0.3><span class=big-bold>Khadiravaniyarevatattheraapadāna </span></div><p><div class=verse-container id=tha-ap11:1.1><span>“Gaṅgā bhāgīrathī nāma, </span></div><p><div class=verse-container id=tha-ap11:1.2><span>himavantā pabhāvitā; </span></div><p><div class=verse-container id=tha-ap11:1.3><span>Kutitthe nāviko āsiṁ, </span></div><p><div class=verse-container id=tha-ap11:1.4><span>orime ca tariṁ ahaṁ. </span></div><p><div class=verse-container id=tha-ap11:2.1><span>Padumuttaro nāyako, </span></div><p><div class=verse-container id=tha-ap11:2.2><span>sambuddho dvipaduttamo; </span></div><p><div class=verse-container id=tha-ap11:2.3><span>Vasī satasahassehi, </span></div><p><div class=verse-container id=tha-ap11:2.4><span>gaṅgātīramupāgato. </span></div><p><div class=verse-container id=tha-ap11:3.1><span>Bahū nāvā samānetvā, </span></div><p><div class=verse-container id=tha-ap11:3.2><span>vaḍḍhakīhi susaṅkhataṁ; </span></div><p><div class=verse-container id=tha-ap11:3.3><span>Nāvāya chadanaṁ katvā, </span></div><p><div class=verse-container id=tha-ap11:3.4><span>paṭimāniṁ narāsabhaṁ. </span></div><p><div class=verse-container id=tha-ap11:4.1><span>Āgantvāna ca sambuddho, </span></div><p><div class=verse-container id=tha-ap11:4.2><span>ārūhi tañca nāvakaṁ; </span></div><p><div class=verse-container id=tha-ap11:4.3><span>Vārimajjhe ṭhito satthā, </span></div><p><div class=verse-container id=tha-ap11:4.4><span>imā gāthā abhāsatha. </span></div><p><div class=verse-container id=tha-ap11:5.1><span>‘Yo so tāresi sambuddhaṁ, </span></div><p><div class=verse-container id=tha-ap11:5.2><span>saṅghañcāpi anāsavaṁ; </span></div><p><div class=verse-container id=tha-ap11:5.3><span>Tena cittappasādena, </span></div><p><div class=verse-container id=tha-ap11:5.4><span>devaloke ramissati. </span></div><p><div class=verse-container id=tha-ap11:6.1><span>Nibbattissati te byamhaṁ, </span></div><p><div class=verse-container id=tha-ap11:6.2><span>sukataṁ nāvasaṇṭhitaṁ; </span></div><p><div class=verse-container id=tha-ap11:6.3><span>Ākāse pupphachadanaṁ, </span></div><p><div class=verse-container id=tha-ap11:6.4><span>dhārayissati sabbadā. </span></div><p><div class=verse-container id=tha-ap11:7.1><span>Aṭṭhapaññāsakappamhi, </span></div><p><div class=verse-container id=tha-ap11:7.2><span>tārako nāma khattiyo; </span></div><p><div class=verse-container id=tha-ap11:7.3><span>Cāturanto vijitāvī, </span></div><p><div class=verse-container id=tha-ap11:7.4><span>cakkavattī bhavissati. </span></div><p><div class=verse-container id=tha-ap11:8.1><span>Sattapaññāsakappamhi, </span></div><p><div class=verse-container id=tha-ap11:8.2><span>cammako nāma khattiyo; </span></div><p><div class=verse-container id=tha-ap11:8.3><span>Uggacchantova sūriyo, </span></div><p><div class=verse-container id=tha-ap11:8.4><span>jotissati mahabbalo. </span></div><p><div class=verse-container id=tha-ap11:9.1><span>Kappasatasahassamhi, </span></div><p><div class=verse-container id=tha-ap11:9.2><span>okkākakulasambhavo; </span></div><p><div class=verse-container id=tha-ap11:9.3><span>Gotamo nāma gottena, </span></div><p><div class=verse-container id=tha-ap11:9.4><span>satthā loke bhavissati. </span></div><p><div class=verse-container id=tha-ap11:10.1><span>Tidasā so cavitvāna, </span></div><p><div class=verse-container id=tha-ap11:10.2><span>manussattaṁ gamissati; </span></div><p><div class=verse-container id=tha-ap11:10.3><span>Revato nāma nāmena, </span></div><p><div class=verse-container id=tha-ap11:10.4><span>brahmabandhu bhavissati. </span></div><p><div class=verse-container id=tha-ap11:11.1><span>Agārā nikkhamitvāna, </span></div><p><div class=verse-container id=tha-ap11:11.2><span>sukkamūlena codito; </span></div><p><div class=verse-container id=tha-ap11:11.3><span>Gotamassa bhagavato, </span></div><p><div class=verse-container id=tha-ap11:11.4><span>sāsane pabbajissati. </span></div><p><div class=verse-container id=tha-ap11:12.1><span>So pacchā pabbajitvāna, </span></div><p><div class=verse-container id=tha-ap11:12.2><span>yuttayogo vipassako; </span></div><p><div class=verse-container id=tha-ap11:12.3><span>Sabbāsave pariññāya, </span></div><p><div class=verse-container id=tha-ap11:12.4><span>nibbāyissatināsavo’. </span></div><p><div class=verse-container id=tha-ap11:13.1><span>Vīriyaṁ me dhuradhorayhaṁ, </span></div><p><div class=verse-container id=tha-ap11:13.2><span>Yogakkhemādhivāhanaṁ; </span></div><p><div class=verse-container id=tha-ap11:13.3><span>Dhāremi antimaṁ dehaṁ, </span></div><p><div class=verse-container id=tha-ap11:13.4><span>Sammāsambuddhasāsane. </span></div><p><div class=verse-container id=tha-ap11:14.1><span>Satasahasse kataṁ kammaṁ, </span></div><p><div class=verse-container id=tha-ap11:14.2><span>phalaṁ dassesi me idha; </span></div><p><div class=verse-container id=tha-ap11:14.3><span>Sumutto saravegova, </span></div><p><div class=verse-container id=tha-ap11:14.4><span>kilese jhāpayī mama. </span></div><p><div class=verse-container id=tha-ap11:15.1><span>Tato maṁ vananirataṁ, </span></div><p><div class=verse-container id=tha-ap11:15.2><span>disvā lokantagū muni; </span></div><p><div class=verse-container id=tha-ap11:15.3><span>Vanavāsibhikkhūnaggaṁ, </span></div><p><div class=verse-container id=tha-ap11:15.4><span>paññapesi mahāmati. </span></div><p><div class=verse-container id=tha-ap11:16.1><span>Paṭisambhidā catasso, </span></div><p><div class=verse-container id=tha-ap11:16.2><span>vimokkhāpi ca aṭṭhime; </span></div><p><div class=verse-container id=tha-ap11:16.3><span>Chaḷabhiññā sacchikatā, </span></div><p><div class=verse-container id=tha-ap11:16.4><span>kataṁ buddhassa sāsanaṁ”. </span></div><p><div class=verse-container id=tha-ap11:17.1><span>Itthaṁ sudaṁ āyasmā khadiravaniyo revato thero imā gāthāyo abhāsitthāti. </span></div><p><div class=verse-container id=tha-ap11:18.1><span>Khadiravaniyarevatattherassāpadānaṁ navamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0010.html>Previous</a><a href=/canon/en/pli/ms/sutta/kn/tha-ap/tha-ap0012.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>