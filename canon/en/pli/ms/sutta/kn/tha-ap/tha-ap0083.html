<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0082.html>Previous</a><a href=/canon/en/pli/ms/sutta/kn/tha-ap/tha-ap0084.html>Next</a></div><p id=tha-ap83:0.1><span class=root>Therāpadāna </span><br><p id=tha-ap83:0.2><span class=root>Timiravagga </span><br><p id=tha-ap83:0.3><span class="root big-bold">Timirapupphiyattheraapadāna </span><br><p id=tha-ap83:1.1><span class=root>“Candabhāgānadītīre, </span><br><p id=tha-ap83:1.2><span class=root>anusotaṁ vajāmahaṁ; </span><br><p id=tha-ap83:1.3><span class=root>Nisinnaṁ samaṇaṁ disvā, </span><br><p id=tha-ap83:1.4><span class=root>vippasannamanāvilaṁ. </span><br><p id=tha-ap83:2.1><span class=root>Tattha cittaṁ pasādetvā, </span><br><p id=tha-ap83:2.2><span class=root>evaṁ cintesahaṁ tadā; </span><br><p id=tha-ap83:2.3><span class=root>Tārayissati tiṇṇoyaṁ, </span><br><p id=tha-ap83:2.4><span class=root>dantoyaṁ damayissati. </span><br><p id=tha-ap83:3.1><span class=root>Assāsissati assattho, </span><br><p id=tha-ap83:3.2><span class=root>santo ca samayissati; </span><br><p id=tha-ap83:3.3><span class=root>Mocayissati mutto ca, </span><br><p id=tha-ap83:3.4><span class=root>nibbāpessati nibbuto. </span><br><p id=tha-ap83:4.1><span class=root>Evāhaṁ cintayitvāna, </span><br><p id=tha-ap83:4.2><span class=root>siddhatthassa mahesino; </span><br><p id=tha-ap83:4.3><span class=root>Gahetvā timirapupphaṁ, </span><br><p id=tha-ap83:4.4><span class=root>matthake okiriṁ ahaṁ. </span><br><p id=tha-ap83:5.1><span class=root>Añjaliṁ paggahetvāna, </span><br><p id=tha-ap83:5.2><span class=root>katvā ca naṁ padakkhiṇaṁ; </span><br><p id=tha-ap83:5.3><span class=root>Vanditvā satthuno pāde, </span><br><p id=tha-ap83:5.4><span class=root>pakkāmiṁ aparaṁ disaṁ. </span><br><p id=tha-ap83:6.1><span class=root>Aciraṁ gatamattaṁ maṁ, </span><br><p id=tha-ap83:6.2><span class=root>migarājā viheṭhayi; </span><br><p id=tha-ap83:6.3><span class=root>Papātamanugacchanto, </span><br><p id=tha-ap83:6.4><span class=root>tattheva papatiṁ ahaṁ. </span><br><p id=tha-ap83:7.1><span class=root>Catunnavutito kappe, </span><br><p id=tha-ap83:7.2><span class=root>yaṁ pupphamabhiropayiṁ; </span><br><p id=tha-ap83:7.3><span class=root>Duggatiṁ nābhijānāmi, </span><br><p id=tha-ap83:7.4><span class=root>pupphapūjāyidaṁ phalaṁ. </span><br><p id=tha-ap83:8.1><span class=root>Chappaññāsamhi kappamhi, </span><br><p id=tha-ap83:8.2><span class=root>sattevāsuṁ mahāyasā; </span><br><p id=tha-ap83:8.3><span class=root>Sattaratanasampannā, </span><br><p id=tha-ap83:8.4><span class=root>cakkavattī mahabbalā. </span><br><p id=tha-ap83:9.1><span class=root>Paṭisambhidā catasso, </span><br><p id=tha-ap83:9.2><span class=root>vimokkhāpi ca aṭṭhime; </span><br><p id=tha-ap83:9.3><span class=root>Chaḷabhiññā sacchikatā, </span><br><p id=tha-ap83:9.4><span class=root>kataṁ buddhassa sāsanaṁ”. </span><br><p id=tha-ap83:10.1><span class=root>Itthaṁ sudaṁ āyasmā timirapupphiyo thero imā gāthāyo abhāsitthāti. </span><br><p id=tha-ap83:11.1><span class=root>Timirapupphiyattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>