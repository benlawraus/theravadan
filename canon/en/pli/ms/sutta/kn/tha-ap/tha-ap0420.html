<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0419.html>Previous</a><a href=/canon/en/pli/ms/sutta/kn/tha-ap/tha-ap0421.html>Next</a></div><p><div class=verse-container id=tha-ap420:0.1><span>Therāpadāna </span></div><p><div class=verse-container id=tha-ap420:0.2><span>Bhaddālivagga </span></div><p><div class=verse-container id=tha-ap420:0.3><span class=big-bold>Yāgudāyakattheraapadāna </span></div><p><div class=verse-container id=tha-ap420:1.1><span>“Atithiṁ me gahetvāna, </span></div><p><div class=verse-container id=tha-ap420:1.2><span>agacchiṁ gāmakaṁ tadā; </span></div><p><div class=verse-container id=tha-ap420:1.3><span>Sampuṇṇanadikaṁ disvā, </span></div><p><div class=verse-container id=tha-ap420:1.4><span>saṅghārāmaṁ upāgamiṁ. </span></div><p><div class=verse-container id=tha-ap420:2.1><span>Āraññakā dhutadharā, </span></div><p><div class=verse-container id=tha-ap420:2.2><span>jhāyino lūkhacīvarā; </span></div><p><div class=verse-container id=tha-ap420:2.3><span>Vivekābhiratā dhīrā, </span></div><p><div class=verse-container id=tha-ap420:2.4><span>saṅghārāme vasanti te. </span></div><p><div class=verse-container id=tha-ap420:3.1><span>Gati tesaṁ upacchinnā, </span></div><p><div class=verse-container id=tha-ap420:3.2><span>suvimuttāna tādinaṁ; </span></div><p><div class=verse-container id=tha-ap420:3.3><span>Piṇḍāya te na gacchanti, </span></div><p><div class=verse-container id=tha-ap420:3.4><span>oruddhanaditāya hi. </span></div><p><div class=verse-container id=tha-ap420:4.1><span>Pasannacitto sumano, </span></div><p><div class=verse-container id=tha-ap420:4.2><span>vedajāto katañjalī; </span></div><p><div class=verse-container id=tha-ap420:4.3><span>Taṇḍulaṁ me gahetvāna, </span></div><p><div class=verse-container id=tha-ap420:4.4><span>yāgudānaṁ adāsahaṁ. </span></div><p><div class=verse-container id=tha-ap420:5.1><span>Pañcannaṁ yāguṁ datvāna, </span></div><p><div class=verse-container id=tha-ap420:5.2><span>pasanno sehi pāṇibhi; </span></div><p><div class=verse-container id=tha-ap420:5.3><span>Sakakammābhiraddhohaṁ, </span></div><p><div class=verse-container id=tha-ap420:5.4><span>tāvatiṁsamagacchahaṁ. </span></div><p><div class=verse-container id=tha-ap420:6.1><span>Maṇimayañca me byamhaṁ, </span></div><p><div class=verse-container id=tha-ap420:6.2><span>nibbatti tidase gaṇe; </span></div><p><div class=verse-container id=tha-ap420:6.3><span>Nārīgaṇehi sahito, </span></div><p><div class=verse-container id=tha-ap420:6.4><span>modāmi byamhamuttame. </span></div><p><div class=verse-container id=tha-ap420:7.1><span>Tettiṁsakkhattuṁ devindo, </span></div><p><div class=verse-container id=tha-ap420:7.2><span>devarajjamakārayiṁ; </span></div><p><div class=verse-container id=tha-ap420:7.3><span>Tiṁsakkhattuṁ cakkavattī, </span></div><p><div class=verse-container id=tha-ap420:7.4><span>mahārajjamakārayiṁ. </span></div><p><div class=verse-container id=tha-ap420:8.1><span>Padesarajjaṁ vipulaṁ, </span></div><p><div class=verse-container id=tha-ap420:8.2><span>gaṇanāto asaṅkhiyaṁ; </span></div><p><div class=verse-container id=tha-ap420:8.3><span>Devaloke manusse vā, </span></div><p><div class=verse-container id=tha-ap420:8.4><span>anubhotvā sayaṁ ahaṁ. </span></div><p><div class=verse-container id=tha-ap420:9.1><span>Pacchime bhave sampatte, </span></div><p><div class=verse-container id=tha-ap420:9.2><span>pabbajiṁ anagāriyaṁ; </span></div><p><div class=verse-container id=tha-ap420:9.3><span>Saha oropite kese, </span></div><p><div class=verse-container id=tha-ap420:9.4><span>sabbaṁ sampaṭivijjhahaṁ. </span></div><p><div class=verse-container id=tha-ap420:10.1><span>Khayato vayato cāpi, </span></div><p><div class=verse-container id=tha-ap420:10.2><span>sammasanto kaḷevaraṁ; </span></div><p><div class=verse-container id=tha-ap420:10.3><span>Pure sikkhāpadādānā, </span></div><p><div class=verse-container id=tha-ap420:10.4><span>arahattamapāpuṇiṁ. </span></div><p><div class=verse-container id=tha-ap420:11.1><span>Sudinnaṁ me dānavaraṁ, </span></div><p><div class=verse-container id=tha-ap420:11.2><span>vāṇijjaṁ sampayojitaṁ; </span></div><p><div class=verse-container id=tha-ap420:11.3><span>Teneva yāgudānena, </span></div><p><div class=verse-container id=tha-ap420:11.4><span>pattomhi acalaṁ padaṁ. </span></div><p><div class=verse-container id=tha-ap420:12.1><span>Sokaṁ pariddavaṁ byādhiṁ, </span></div><p><div class=verse-container id=tha-ap420:12.2><span>darathaṁ cittatāpanaṁ; </span></div><p><div class=verse-container id=tha-ap420:12.3><span>Nābhijānāmi uppannaṁ, </span></div><p><div class=verse-container id=tha-ap420:12.4><span>yāgudānassidaṁ phalaṁ. </span></div><p><div class=verse-container id=tha-ap420:13.1><span>Yāguṁ saṅghassa datvāna, </span></div><p><div class=verse-container id=tha-ap420:13.2><span>puññakkhette anuttare; </span></div><p><div class=verse-container id=tha-ap420:13.3><span>Pañcānisaṁse anubhomi, </span></div><p><div class=verse-container id=tha-ap420:13.4><span>aho yāgusuyiṭṭhatā. </span></div><p><div class=verse-container id=tha-ap420:14.1><span>Abyādhitā rūpavatā, </span></div><p><div class=verse-container id=tha-ap420:14.2><span>khippaṁ dhammanisantitā; </span></div><p><div class=verse-container id=tha-ap420:14.3><span>Lābhitā annapānassa, </span></div><p><div class=verse-container id=tha-ap420:14.4><span>āyu pañcamakaṁ mama. </span></div><p><div class=verse-container id=tha-ap420:15.1><span>Yo koci vedaṁ janayaṁ, </span></div><p><div class=verse-container id=tha-ap420:15.2><span>saṅghe yāguṁ dadeyya so; </span></div><p><div class=verse-container id=tha-ap420:15.3><span>Imāni pañca ṭhānāni, </span></div><p><div class=verse-container id=tha-ap420:15.4><span>paṭigaṇheyya paṇḍito. </span></div><p><div class=verse-container id=tha-ap420:16.1><span>Karaṇīyaṁ kataṁ sabbaṁ, </span></div><p><div class=verse-container id=tha-ap420:16.2><span>bhavā ugghāṭitā mayā; </span></div><p><div class=verse-container id=tha-ap420:16.3><span>Sabbāsavā parikkhīṇā, </span></div><p><div class=verse-container id=tha-ap420:16.4><span>natthi dāni punabbhavo. </span></div><p><div class=verse-container id=tha-ap420:17.1><span>So ahaṁ vicarissāmi, </span></div><p><div class=verse-container id=tha-ap420:17.2><span>gāmā gāmaṁ purā puraṁ; </span></div><p><div class=verse-container id=tha-ap420:17.3><span>Namassamāno sambuddhaṁ, </span></div><p><div class=verse-container id=tha-ap420:17.4><span>dhammassa ca sudhammataṁ. </span></div><p><div class=verse-container id=tha-ap420:18.1><span>Tiṁsakappasahassamhi, </span></div><p><div class=verse-container id=tha-ap420:18.2><span>yaṁ dānamadadiṁ tadā; </span></div><p><div class=verse-container id=tha-ap420:18.3><span>Duggatiṁ nābhijānāmi, </span></div><p><div class=verse-container id=tha-ap420:18.4><span>yāgudānassidaṁ phalaṁ. </span></div><p><div class=verse-container id=tha-ap420:19.1><span>Kilesā jhāpitā mayhaṁ, </span></div><p><div class=verse-container id=tha-ap420:19.2><span>…pe… </span></div><p><div class=verse-container id=tha-ap420:19.3><span>viharāmi anāsavo. </span></div><p><div class=verse-container id=tha-ap420:20.1><span>Svāgataṁ vata me āsi, </span></div><p><div class=verse-container id=tha-ap420:20.2><span>…pe… </span></div><p><div class=verse-container id=tha-ap420:20.3><span>kataṁ buddhassa sāsanaṁ. </span></div><p><div class=verse-container id=tha-ap420:21.1><span>Paṭisambhidā catasso, </span></div><p><div class=verse-container id=tha-ap420:21.2><span>…pe… </span></div><p><div class=verse-container id=tha-ap420:21.3><span>kataṁ buddhassa sāsanaṁ”. </span></div><p><div class=verse-container id=tha-ap420:22.1><span>Itthaṁ sudaṁ āyasmā yāgudāyako thero imā gāthāyo abhāsitthāti. </span></div><p><div class=verse-container id=tha-ap420:23.1><span>Yāgudāyakattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0419.html>Previous</a><a href=/canon/en/pli/ms/sutta/kn/tha-ap/tha-ap0421.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>