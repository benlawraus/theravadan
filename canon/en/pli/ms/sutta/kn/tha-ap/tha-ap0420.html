<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0419.html>Previous</a><a href=/canon/en/pli/ms/sutta/kn/tha-ap/tha-ap0421.html>Next</a></div><p id=tha-ap420:0.1><span class=root>Therāpadāna </span><br><p id=tha-ap420:0.2><span class=root>Bhaddālivagga </span><br><p id=tha-ap420:0.3><span class="root big-bold">Yāgudāyakattheraapadāna </span><br><p id=tha-ap420:1.1><span class=root>“Atithiṁ me gahetvāna, </span><br><p id=tha-ap420:1.2><span class=root>agacchiṁ gāmakaṁ tadā; </span><br><p id=tha-ap420:1.3><span class=root>Sampuṇṇanadikaṁ disvā, </span><br><p id=tha-ap420:1.4><span class=root>saṅghārāmaṁ upāgamiṁ. </span><br><p id=tha-ap420:2.1><span class=root>Āraññakā dhutadharā, </span><br><p id=tha-ap420:2.2><span class=root>jhāyino lūkhacīvarā; </span><br><p id=tha-ap420:2.3><span class=root>Vivekābhiratā dhīrā, </span><br><p id=tha-ap420:2.4><span class=root>saṅghārāme vasanti te. </span><br><p id=tha-ap420:3.1><span class=root>Gati tesaṁ upacchinnā, </span><br><p id=tha-ap420:3.2><span class=root>suvimuttāna tādinaṁ; </span><br><p id=tha-ap420:3.3><span class=root>Piṇḍāya te na gacchanti, </span><br><p id=tha-ap420:3.4><span class=root>oruddhanaditāya hi. </span><br><p id=tha-ap420:4.1><span class=root>Pasannacitto sumano, </span><br><p id=tha-ap420:4.2><span class=root>vedajāto katañjalī; </span><br><p id=tha-ap420:4.3><span class=root>Taṇḍulaṁ me gahetvāna, </span><br><p id=tha-ap420:4.4><span class=root>yāgudānaṁ adāsahaṁ. </span><br><p id=tha-ap420:5.1><span class=root>Pañcannaṁ yāguṁ datvāna, </span><br><p id=tha-ap420:5.2><span class=root>pasanno sehi pāṇibhi; </span><br><p id=tha-ap420:5.3><span class=root>Sakakammābhiraddhohaṁ, </span><br><p id=tha-ap420:5.4><span class=root>tāvatiṁsamagacchahaṁ. </span><br><p id=tha-ap420:6.1><span class=root>Maṇimayañca me byamhaṁ, </span><br><p id=tha-ap420:6.2><span class=root>nibbatti tidase gaṇe; </span><br><p id=tha-ap420:6.3><span class=root>Nārīgaṇehi sahito, </span><br><p id=tha-ap420:6.4><span class=root>modāmi byamhamuttame. </span><br><p id=tha-ap420:7.1><span class=root>Tettiṁsakkhattuṁ devindo, </span><br><p id=tha-ap420:7.2><span class=root>devarajjamakārayiṁ; </span><br><p id=tha-ap420:7.3><span class=root>Tiṁsakkhattuṁ cakkavattī, </span><br><p id=tha-ap420:7.4><span class=root>mahārajjamakārayiṁ. </span><br><p id=tha-ap420:8.1><span class=root>Padesarajjaṁ vipulaṁ, </span><br><p id=tha-ap420:8.2><span class=root>gaṇanāto asaṅkhiyaṁ; </span><br><p id=tha-ap420:8.3><span class=root>Devaloke manusse vā, </span><br><p id=tha-ap420:8.4><span class=root>anubhotvā sayaṁ ahaṁ. </span><br><p id=tha-ap420:9.1><span class=root>Pacchime bhave sampatte, </span><br><p id=tha-ap420:9.2><span class=root>pabbajiṁ anagāriyaṁ; </span><br><p id=tha-ap420:9.3><span class=root>Saha oropite kese, </span><br><p id=tha-ap420:9.4><span class=root>sabbaṁ sampaṭivijjhahaṁ. </span><br><p id=tha-ap420:10.1><span class=root>Khayato vayato cāpi, </span><br><p id=tha-ap420:10.2><span class=root>sammasanto kaḷevaraṁ; </span><br><p id=tha-ap420:10.3><span class=root>Pure sikkhāpadādānā, </span><br><p id=tha-ap420:10.4><span class=root>arahattamapāpuṇiṁ. </span><br><p id=tha-ap420:11.1><span class=root>Sudinnaṁ me dānavaraṁ, </span><br><p id=tha-ap420:11.2><span class=root>vāṇijjaṁ sampayojitaṁ; </span><br><p id=tha-ap420:11.3><span class=root>Teneva yāgudānena, </span><br><p id=tha-ap420:11.4><span class=root>pattomhi acalaṁ padaṁ. </span><br><p id=tha-ap420:12.1><span class=root>Sokaṁ pariddavaṁ byādhiṁ, </span><br><p id=tha-ap420:12.2><span class=root>darathaṁ cittatāpanaṁ; </span><br><p id=tha-ap420:12.3><span class=root>Nābhijānāmi uppannaṁ, </span><br><p id=tha-ap420:12.4><span class=root>yāgudānassidaṁ phalaṁ. </span><br><p id=tha-ap420:13.1><span class=root>Yāguṁ saṅghassa datvāna, </span><br><p id=tha-ap420:13.2><span class=root>puññakkhette anuttare; </span><br><p id=tha-ap420:13.3><span class=root>Pañcānisaṁse anubhomi, </span><br><p id=tha-ap420:13.4><span class=root>aho yāgusuyiṭṭhatā. </span><br><p id=tha-ap420:14.1><span class=root>Abyādhitā rūpavatā, </span><br><p id=tha-ap420:14.2><span class=root>khippaṁ dhammanisantitā; </span><br><p id=tha-ap420:14.3><span class=root>Lābhitā annapānassa, </span><br><p id=tha-ap420:14.4><span class=root>āyu pañcamakaṁ mama. </span><br><p id=tha-ap420:15.1><span class=root>Yo koci vedaṁ janayaṁ, </span><br><p id=tha-ap420:15.2><span class=root>saṅghe yāguṁ dadeyya so; </span><br><p id=tha-ap420:15.3><span class=root>Imāni pañca ṭhānāni, </span><br><p id=tha-ap420:15.4><span class=root>paṭigaṇheyya paṇḍito. </span><br><p id=tha-ap420:16.1><span class=root>Karaṇīyaṁ kataṁ sabbaṁ, </span><br><p id=tha-ap420:16.2><span class=root>bhavā ugghāṭitā mayā; </span><br><p id=tha-ap420:16.3><span class=root>Sabbāsavā parikkhīṇā, </span><br><p id=tha-ap420:16.4><span class=root>natthi dāni punabbhavo. </span><br><p id=tha-ap420:17.1><span class=root>So ahaṁ vicarissāmi, </span><br><p id=tha-ap420:17.2><span class=root>gāmā gāmaṁ purā puraṁ; </span><br><p id=tha-ap420:17.3><span class=root>Namassamāno sambuddhaṁ, </span><br><p id=tha-ap420:17.4><span class=root>dhammassa ca sudhammataṁ. </span><br><p id=tha-ap420:18.1><span class=root>Tiṁsakappasahassamhi, </span><br><p id=tha-ap420:18.2><span class=root>yaṁ dānamadadiṁ tadā; </span><br><p id=tha-ap420:18.3><span class=root>Duggatiṁ nābhijānāmi, </span><br><p id=tha-ap420:18.4><span class=root>yāgudānassidaṁ phalaṁ. </span><br><p id=tha-ap420:19.1><span class=root>Kilesā jhāpitā mayhaṁ, </span><br><p id=tha-ap420:19.2><span class=root>…pe… </span><br><p id=tha-ap420:19.3><span class=root>viharāmi anāsavo. </span><br><p id=tha-ap420:20.1><span class=root>Svāgataṁ vata me āsi, </span><br><p id=tha-ap420:20.2><span class=root>…pe… </span><br><p id=tha-ap420:20.3><span class=root>kataṁ buddhassa sāsanaṁ. </span><br><p id=tha-ap420:21.1><span class=root>Paṭisambhidā catasso, </span><br><p id=tha-ap420:21.2><span class=root>…pe… </span><br><p id=tha-ap420:21.3><span class=root>kataṁ buddhassa sāsanaṁ”. </span><br><p id=tha-ap420:22.1><span class=root>Itthaṁ sudaṁ āyasmā yāgudāyako thero imā gāthāyo abhāsitthāti. </span><br><p id=tha-ap420:23.1><span class=root>Yāgudāyakattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>