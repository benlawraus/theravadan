<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0488.html>Previous</a><a href=/canon/en/pli/ms/sutta/kn/tha-ap/tha-ap0490.html>Next</a></div><p id=tha-ap489:0.1><span class=root>Therāpadāna </span><br><p id=tha-ap489:0.2><span class=root>Paṁsukūlavagga </span><br><p id=tha-ap489:0.3><span class="root big-bold">7 Pulinuppādakattheraapadāna </span><br><p id=tha-ap489:1.1><span class=root>“Pabbate himavantamhi, </span><br><p id=tha-ap489:1.2><span class=root>devalo nāma tāpaso; </span><br><p id=tha-ap489:1.3><span class=root>Tattha me caṅkamo āsi, </span><br><p id=tha-ap489:1.4><span class=root>amanussehi māpito. </span><br><p id=tha-ap489:2.1><span class=root>Jaṭābhārena bharito, </span><br><p id=tha-ap489:2.2><span class=root>kamaṇḍaludharo sadā; </span><br><p id=tha-ap489:2.3><span class=root>Uttamatthaṁ gavesanto, </span><br><p id=tha-ap489:2.4><span class=root>vipinā nikkhamiṁ tadā. </span><br><p id=tha-ap489:3.1><span class=root>Cullāsītisahassāni, </span><br><p id=tha-ap489:3.2><span class=root>sissā mayhaṁ upaṭṭhahuṁ; </span><br><p id=tha-ap489:3.3><span class=root>Sakakammābhipasutā, </span><br><p id=tha-ap489:3.4><span class=root>vasanti vipine tadā. </span><br><p id=tha-ap489:4.1><span class=root>Assamā abhinikkhamma, </span><br><p id=tha-ap489:4.2><span class=root>akaṁ pulinacetiyaṁ; </span><br><p id=tha-ap489:4.3><span class=root>Nānāpupphaṁ samānetvā, </span><br><p id=tha-ap489:4.4><span class=root>taṁ cetiyamapūjayiṁ. </span><br><p id=tha-ap489:5.1><span class=root>Tattha cittaṁ pasādetvā, </span><br><p id=tha-ap489:5.2><span class=root>assamaṁ pavisāmahaṁ; </span><br><p id=tha-ap489:5.3><span class=root>Sabbe sissā samāgantvā, </span><br><p id=tha-ap489:5.4><span class=root>etamatthaṁ pucchiṁsu maṁ. </span><br><p id=tha-ap489:6.1><span class=root>‘Pulinena kato thūpo, </span><br><p id=tha-ap489:6.2><span class=root>yaṁ tvaṁ deva namassasi; </span><br><p id=tha-ap489:6.3><span class=root>Mayampi ñātumicchāma, </span><br><p id=tha-ap489:6.4><span class=root>puṭṭho ācikkha no tuvaṁ’. </span><br><p id=tha-ap489:7.1><span class=root>‘Niddiṭṭhā nu mantapade, </span><br><p id=tha-ap489:7.2><span class=root>cakkhumanto mahāyasā; </span><br><p id=tha-ap489:7.3><span class=root>Te kho ahaṁ namassāmi, </span><br><p id=tha-ap489:7.4><span class=root>buddhaseṭṭhe mahāyase. </span><br><p id=tha-ap489:8.1><span class=root>Kīdisā te mahāvīrā, </span><br><p id=tha-ap489:8.2><span class=root>sabbaññū lokanāyakā; </span><br><p id=tha-ap489:8.3><span class=root>Kathaṁvaṇṇā kathaṁsīlā, </span><br><p id=tha-ap489:8.4><span class=root>kīdisā te mahāyasā. </span><br><p id=tha-ap489:9.1><span class=root>Bāttiṁsalakkhaṇā buddhā, </span><br><p id=tha-ap489:9.2><span class=root>cattālīsadijāpi ca; </span><br><p id=tha-ap489:9.3><span class=root>Nettā gopakhumā tesaṁ, </span><br><p id=tha-ap489:9.4><span class=root>jiñjukā phalasannibhā. </span><br><p id=tha-ap489:10.1><span class=root>Gacchamānā ca te buddhā, </span><br><p id=tha-ap489:10.2><span class=root>yugamattañca pekkhare; </span><br><p id=tha-ap489:10.3><span class=root>Na tesaṁ jāṇu nadati, </span><br><p id=tha-ap489:10.4><span class=root>sandhisaddo na suyyati. </span><br><p id=tha-ap489:11.1><span class=root>Gacchamānā ca sugatā, </span><br><p id=tha-ap489:11.2><span class=root>uddharantāva gacchare; </span><br><p id=tha-ap489:11.3><span class=root>Paṭhamaṁ dakkhiṇaṁ pādaṁ, </span><br><p id=tha-ap489:11.4><span class=root>buddhānaṁ esa dhammatā. </span><br><p id=tha-ap489:12.1><span class=root>Asambhītā ca te buddhā, </span><br><p id=tha-ap489:12.2><span class=root>migarājāva kesarī; </span><br><p id=tha-ap489:12.3><span class=root>Nevukkaṁsenti attānaṁ, </span><br><p id=tha-ap489:12.4><span class=root>no ca vambhenti pāṇinaṁ. </span><br><p id=tha-ap489:13.1><span class=root>Mānāvamānato muttā, </span><br><p id=tha-ap489:13.2><span class=root>samā sabbesu pāṇisu; </span><br><p id=tha-ap489:13.3><span class=root>Anattukkaṁsakā buddhā, </span><br><p id=tha-ap489:13.4><span class=root>buddhānaṁ esa dhammatā. </span><br><p id=tha-ap489:14.1><span class=root>Uppajjantā ca sambuddhā, </span><br><p id=tha-ap489:14.2><span class=root>ālokaṁ dassayanti te; </span><br><p id=tha-ap489:14.3><span class=root>Chappakāraṁ pakampenti, </span><br><p id=tha-ap489:14.4><span class=root>kevalaṁ vasudhaṁ imaṁ. </span><br><p id=tha-ap489:15.1><span class=root>Passanti nirayañcete, </span><br><p id=tha-ap489:15.2><span class=root>nibbāti nirayo tadā; </span><br><p id=tha-ap489:15.3><span class=root>Pavassati mahāmegho, </span><br><p id=tha-ap489:15.4><span class=root>buddhānaṁ esa dhammatā. </span><br><p id=tha-ap489:16.1><span class=root>Īdisā te mahānāgā, </span><br><p id=tha-ap489:16.2><span class=root>atulā ca mahāyasā; </span><br><p id=tha-ap489:16.3><span class=root>Vaṇṇato anatikkantā, </span><br><p id=tha-ap489:16.4><span class=root>appameyyā tathāgatā’. </span><br><p id=tha-ap489:17.1><span class=root>Anumodiṁsu me vākyaṁ, </span><br><p id=tha-ap489:17.2><span class=root>sabbe sissā sagāravā; </span><br><p id=tha-ap489:17.3><span class=root>Tathā ca paṭipajjiṁsu, </span><br><p id=tha-ap489:17.4><span class=root>yathāsatti yathābalaṁ. </span><br><p id=tha-ap489:18.1><span class=root>Paṭipūjenti pulinaṁ, </span><br><p id=tha-ap489:18.2><span class=root>sakakammābhilāsino; </span><br><p id=tha-ap489:18.3><span class=root>Saddahantā mama vākyaṁ, </span><br><p id=tha-ap489:18.4><span class=root>buddhasakkatamānasā. </span><br><p id=tha-ap489:19.1><span class=root>Tadā cavitvā tusitā, </span><br><p id=tha-ap489:19.2><span class=root>devaputto mahāyaso; </span><br><p id=tha-ap489:19.3><span class=root>Uppajji mātukucchimhi, </span><br><p id=tha-ap489:19.4><span class=root>dasasahassi kampatha. </span><br><p id=tha-ap489:20.1><span class=root>Assamassāvidūramhi, </span><br><p id=tha-ap489:20.2><span class=root>caṅkamamhi ṭhito ahaṁ; </span><br><p id=tha-ap489:20.3><span class=root>Sabbe sissā samāgantvā, </span><br><p id=tha-ap489:20.4><span class=root>āgacchuṁ mama santike. </span><br><p id=tha-ap489:21.1><span class=root>‘Usabhova mahī nadati, </span><br><p id=tha-ap489:21.2><span class=root>migarājāva kūjati; </span><br><p id=tha-ap489:21.3><span class=root>Susumārova saḷati, </span><br><p id=tha-ap489:21.4><span class=root>kiṁ vipāko bhavissati’. </span><br><p id=tha-ap489:22.1><span class=root>‘Yaṁ pakittemi sambuddhaṁ, </span><br><p id=tha-ap489:22.2><span class=root>sikatāthūpasantike; </span><br><p id=tha-ap489:22.3><span class=root>So dāni bhagavā satthā, </span><br><p id=tha-ap489:22.4><span class=root>mātukucchimupāgami’. </span><br><p id=tha-ap489:23.1><span class=root>Tesaṁ dhammakathaṁ vatvā, </span><br><p id=tha-ap489:23.2><span class=root>kittayitvā mahāmuniṁ; </span><br><p id=tha-ap489:23.3><span class=root>Uyyojetvā sake sisse, </span><br><p id=tha-ap489:23.4><span class=root>pallaṅkamābhujiṁ ahaṁ. </span><br><p id=tha-ap489:24.1><span class=root>Balañca vata me khīṇaṁ, </span><br><p id=tha-ap489:24.2><span class=root>byādhinā paramena taṁ; </span><br><p id=tha-ap489:24.3><span class=root>Buddhaseṭṭhaṁ saritvāna, </span><br><p id=tha-ap489:24.4><span class=root>tattha kālaṅkato ahaṁ. </span><br><p id=tha-ap489:25.1><span class=root>Sabbe sissā samāgantvā, </span><br><p id=tha-ap489:25.2><span class=root>akaṁsu citakaṁ tadā; </span><br><p id=tha-ap489:25.3><span class=root>Kaḷevarañca me gayha, </span><br><p id=tha-ap489:25.4><span class=root>citakaṁ abhiropayuṁ. </span><br><p id=tha-ap489:26.1><span class=root>Citakaṁ parivāretvā, </span><br><p id=tha-ap489:26.2><span class=root>sīse katvāna añjaliṁ; </span><br><p id=tha-ap489:26.3><span class=root>Sokasallaparetā te, </span><br><p id=tha-ap489:26.4><span class=root>vikkandiṁsu samāgatā. </span><br><p id=tha-ap489:27.1><span class=root>Tesaṁ lālappamānānaṁ, </span><br><p id=tha-ap489:27.2><span class=root>agamaṁ citakaṁ tadā; </span><br><p id=tha-ap489:27.3><span class=root>‘Ahaṁ ācariyo tumhaṁ, </span><br><p id=tha-ap489:27.4><span class=root>mā socittha sumedhasā. </span><br><p id=tha-ap489:28.1><span class=root>Sadatthe vāyameyyātha, </span><br><p id=tha-ap489:28.2><span class=root>rattindivamatanditā; </span><br><p id=tha-ap489:28.3><span class=root>Mā vo pamattā ahuttha, </span><br><p id=tha-ap489:28.4><span class=root>khaṇo vo paṭipādito’. </span><br><p id=tha-ap489:29.1><span class=root>Sake sissenusāsitvā, </span><br><p id=tha-ap489:29.2><span class=root>devalokaṁ punāgamiṁ; </span><br><p id=tha-ap489:29.3><span class=root>Aṭṭhārasa ca kappāni, </span><br><p id=tha-ap489:29.4><span class=root>devaloke ramāmahaṁ. </span><br><p id=tha-ap489:30.1><span class=root>Satānaṁ pañcakkhattuñca, </span><br><p id=tha-ap489:30.2><span class=root>cakkavattī ahosahaṁ; </span><br><p id=tha-ap489:30.3><span class=root>Anekasatakkhattuñca, </span><br><p id=tha-ap489:30.4><span class=root>devarajjamakārayiṁ. </span><br><p id=tha-ap489:31.1><span class=root>Avasesesu kappesu, </span><br><p id=tha-ap489:31.2><span class=root>vokiṇṇo saṁsariṁ ahaṁ; </span><br><p id=tha-ap489:31.3><span class=root>Duggatiṁ nābhijānāmi, </span><br><p id=tha-ap489:31.4><span class=root>uppādassa idaṁ phalaṁ. </span><br><p id=tha-ap489:32.1><span class=root>Yathā komudike māse, </span><br><p id=tha-ap489:32.2><span class=root>bahū pupphanti pādapā; </span><br><p id=tha-ap489:32.3><span class=root>Tathevāhampi samaye, </span><br><p id=tha-ap489:32.4><span class=root>pupphitomhi mahesinā. </span><br><p id=tha-ap489:33.1><span class=root>Vīriyaṁ me dhuradhorayhaṁ, </span><br><p id=tha-ap489:33.2><span class=root>yogakkhemādhivāhanaṁ; </span><br><p id=tha-ap489:33.3><span class=root>Nāgova bandhanaṁ chetvā, </span><br><p id=tha-ap489:33.4><span class=root>viharāmi anāsavo. </span><br><p id=tha-ap489:34.1><span class=root>Satasahassito kappe, </span><br><p id=tha-ap489:34.2><span class=root>yaṁ buddhamabhikittayiṁ; </span><br><p id=tha-ap489:34.3><span class=root>Duggatiṁ nābhijānāmi, </span><br><p id=tha-ap489:34.4><span class=root>kittanāya idaṁ phalaṁ. </span><br><p id=tha-ap489:35.1><span class=root>Kilesā jhāpitā mayhaṁ, </span><br><p id=tha-ap489:35.2><span class=root>…pe… </span><br><p id=tha-ap489:35.3><span class=root>viharāmi anāsavo. </span><br><p id=tha-ap489:36.1><span class=root>Svāgataṁ vata me āsi, </span><br><p id=tha-ap489:36.2><span class=root>…pe… </span><br><p id=tha-ap489:36.3><span class=root>kataṁ buddhassa sāsanaṁ. </span><br><p id=tha-ap489:37.1><span class=root>Paṭisambhidā catasso, </span><br><p id=tha-ap489:37.2><span class=root>…pe… </span><br><p id=tha-ap489:37.3><span class=root>kataṁ buddhassa sāsanaṁ”. </span><br><p id=tha-ap489:38.1><span class=root>Itthaṁ sudaṁ āyasmā pulinuppādako thero imā gāthāyo abhāsitthāti. </span><br><p id=tha-ap489:39.1><span class=root>Pulinuppādakattherassāpadānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>