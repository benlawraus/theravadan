<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0538.html>Previous</a><a href=/canon/en/pli/ms/sutta/kn/tha-ap/tha-ap0540.html>Next</a></div><p id=tha-ap539:0.1><span class=root>Therāpadāna </span><br><p id=tha-ap539:0.2><span class=root>Kaccāyanavagga </span><br><p id=tha-ap539:0.3><span class="root big-bold">7 Mahākoṭṭhikattheraapadāna </span><br><p id=tha-ap539:1.1><span class=root>“Padumuttaro nāma jino, </span><br><p id=tha-ap539:1.2><span class=root>sabbalokavidū muni; </span><br><p id=tha-ap539:1.3><span class=root>Ito satasahassamhi, </span><br><p id=tha-ap539:1.4><span class=root>kappe uppajji cakkhumā. </span><br><p id=tha-ap539:2.1><span class=root>Ovādako viññāpako, </span><br><p id=tha-ap539:2.2><span class=root>tārako sabbapāṇinaṁ; </span><br><p id=tha-ap539:2.3><span class=root>Desanākusalo buddho, </span><br><p id=tha-ap539:2.4><span class=root>tāresi janataṁ bahuṁ. </span><br><p id=tha-ap539:3.1><span class=root>Anukampako kāruṇiko, </span><br><p id=tha-ap539:3.2><span class=root>hitesī sabbapāṇinaṁ; </span><br><p id=tha-ap539:3.3><span class=root>Sampatte titthiye sabbe, </span><br><p id=tha-ap539:3.4><span class=root>pañcasīle patiṭṭhapi. </span><br><p id=tha-ap539:4.1><span class=root>Evaṁ nirākulaṁ āsi, </span><br><p id=tha-ap539:4.2><span class=root>suññataṁ titthiyehi ca; </span><br><p id=tha-ap539:4.3><span class=root>Vicittaṁ arahantehi, </span><br><p id=tha-ap539:4.4><span class=root>vasībhūtehi tādibhi. </span><br><p id=tha-ap539:5.1><span class=root>Ratanānaṭṭhapaññāsaṁ, </span><br><p id=tha-ap539:5.2><span class=root>uggato so mahāmuni; </span><br><p id=tha-ap539:5.3><span class=root>Kañcanagghiyasaṅkāso, </span><br><p id=tha-ap539:5.4><span class=root>bāttiṁsavaralakkhaṇo. </span><br><p id=tha-ap539:6.1><span class=root>Vassasatasahassāni, </span><br><p id=tha-ap539:6.2><span class=root>āyu vijjati tāvade; </span><br><p id=tha-ap539:6.3><span class=root>Tāvatā tiṭṭhamāno so, </span><br><p id=tha-ap539:6.4><span class=root>tāresi janataṁ bahuṁ. </span><br><p id=tha-ap539:7.1><span class=root>Tadāhaṁ haṁsavatiyaṁ, </span><br><p id=tha-ap539:7.2><span class=root>brāhmaṇo vedapāragū; </span><br><p id=tha-ap539:7.3><span class=root>Upecca sabbalokaggaṁ, </span><br><p id=tha-ap539:7.4><span class=root>assosiṁ dhammadesanaṁ. </span><br><p id=tha-ap539:8.1><span class=root>Tadā so sāvakaṁ vīro, </span><br><p id=tha-ap539:8.2><span class=root>pabhinnamatigocaraṁ; </span><br><p id=tha-ap539:8.3><span class=root>Atthe dhamme nirutte ca, </span><br><p id=tha-ap539:8.4><span class=root>paṭibhāne ca kovidaṁ. </span><br><p id=tha-ap539:9.1><span class=root>Ṭhapesi etadaggamhi, </span><br><p id=tha-ap539:9.2><span class=root>taṁ sutvā mudito ahaṁ; </span><br><p id=tha-ap539:9.3><span class=root>Sasāvakaṁ jinavaraṁ, </span><br><p id=tha-ap539:9.4><span class=root>sattāhaṁ bhojayiṁ tadā. </span><br><p id=tha-ap539:10.1><span class=root>Dussehacchādayitvāna, </span><br><p id=tha-ap539:10.2><span class=root>sasissaṁ buddhisāgaraṁ; </span><br><p id=tha-ap539:10.3><span class=root>Nipacca pādamūlamhi, </span><br><p id=tha-ap539:10.4><span class=root>taṁ ṭhānaṁ patthayiṁ ahaṁ. </span><br><p id=tha-ap539:11.1><span class=root>Tato avoca lokaggo, </span><br><p id=tha-ap539:11.2><span class=root>‘passathetaṁ dijuttamaṁ; </span><br><p id=tha-ap539:11.3><span class=root>Vinataṁ pādamūle me, </span><br><p id=tha-ap539:11.4><span class=root>kamalodarasappabhaṁ. </span><br><p id=tha-ap539:12.1><span class=root>Buddhaseṭṭhassa bhikkhussa, </span><br><p id=tha-ap539:12.2><span class=root>Ṭhānaṁ patthayate ayaṁ; </span><br><p id=tha-ap539:12.3><span class=root>Tāya saddhāya cāgena, </span><br><p id=tha-ap539:12.4><span class=root>Saddhammassavanena ca. </span><br><p id=tha-ap539:13.1><span class=root>Sabbattha sukhito hutvā, </span><br><p id=tha-ap539:13.2><span class=root>saṁsaritvā bhavābhave; </span><br><p id=tha-ap539:13.3><span class=root>Anāgatamhi addhāne, </span><br><p id=tha-ap539:13.4><span class=root>lacchase taṁ manorathaṁ. </span><br><p id=tha-ap539:14.1><span class=root>Satasahassito kappe, </span><br><p id=tha-ap539:14.2><span class=root>okkākakulasambhavo; </span><br><p id=tha-ap539:14.3><span class=root>Gotamo nāma gottena, </span><br><p id=tha-ap539:14.4><span class=root>satthā loke bhavissati. </span><br><p id=tha-ap539:15.1><span class=root>Tassa dhammesu dāyādo, </span><br><p id=tha-ap539:15.2><span class=root>oraso dhammanimmito; </span><br><p id=tha-ap539:15.3><span class=root>Koṭṭhiko nāma nāmena, </span><br><p id=tha-ap539:15.4><span class=root>hessati satthu sāvako’. </span><br><p id=tha-ap539:16.1><span class=root>Taṁ sutvā mudito hutvā, </span><br><p id=tha-ap539:16.2><span class=root>yāvajīvaṁ tadā jinaṁ; </span><br><p id=tha-ap539:16.3><span class=root>Mettacitto paricariṁ, </span><br><p id=tha-ap539:16.4><span class=root>sato paññāsamāhito. </span><br><p id=tha-ap539:17.1><span class=root>Tena kammavipākena, </span><br><p id=tha-ap539:17.2><span class=root>cetanāpaṇidhīhi ca; </span><br><p id=tha-ap539:17.3><span class=root>Jahitvā mānusaṁ dehaṁ, </span><br><p id=tha-ap539:17.4><span class=root>tāvatiṁsamagacchahaṁ. </span><br><p id=tha-ap539:18.1><span class=root>Satānaṁ tīṇikkhattuñca, </span><br><p id=tha-ap539:18.2><span class=root>devarajjamakārayiṁ; </span><br><p id=tha-ap539:18.3><span class=root>Satānaṁ pañcakkhattuñca, </span><br><p id=tha-ap539:18.4><span class=root>cakkavattī ahosahaṁ. </span><br><p id=tha-ap539:19.1><span class=root>Padesarajjaṁ vipulaṁ, </span><br><p id=tha-ap539:19.2><span class=root>gaṇanāto asaṅkhiyaṁ; </span><br><p id=tha-ap539:19.3><span class=root>Sabbattha sukhito āsiṁ, </span><br><p id=tha-ap539:19.4><span class=root>tassa kammassa vāhasā. </span><br><p id=tha-ap539:20.1><span class=root>Duve bhave saṁsarāmi, </span><br><p id=tha-ap539:20.2><span class=root>devatte atha mānuse; </span><br><p id=tha-ap539:20.3><span class=root>Aññaṁ gatiṁ na gacchāmi, </span><br><p id=tha-ap539:20.4><span class=root>suciṇṇassa idaṁ phalaṁ. </span><br><p id=tha-ap539:21.1><span class=root>Duve kule pajāyāmi, </span><br><p id=tha-ap539:21.2><span class=root>khattiye atha brāhmaṇe; </span><br><p id=tha-ap539:21.3><span class=root>Nīce kule na jāyāmi, </span><br><p id=tha-ap539:21.4><span class=root>suciṇṇassa idaṁ phalaṁ. </span><br><p id=tha-ap539:22.1><span class=root>Pacchime bhave sampatte, </span><br><p id=tha-ap539:22.2><span class=root>brahmabandhu ahosahaṁ; </span><br><p id=tha-ap539:22.3><span class=root>Sāvatthiyaṁ vippakule, </span><br><p id=tha-ap539:22.4><span class=root>paccājāto mahaddhane. </span><br><p id=tha-ap539:23.1><span class=root>Mātā candavatī nāma, </span><br><p id=tha-ap539:23.2><span class=root>pitā me assalāyano; </span><br><p id=tha-ap539:23.3><span class=root>Yadā me pitaraṁ buddho, </span><br><p id=tha-ap539:23.4><span class=root>vinayī sabbasuddhiyā. </span><br><p id=tha-ap539:24.1><span class=root>Tadā pasanno sugate, </span><br><p id=tha-ap539:24.2><span class=root>pabbajiṁ anagāriyaṁ; </span><br><p id=tha-ap539:24.3><span class=root>Moggallāno ācariyo, </span><br><p id=tha-ap539:24.4><span class=root>upajjhā sārisambhavo. </span><br><p id=tha-ap539:25.1><span class=root>Kesesu chijjamānesu, </span><br><p id=tha-ap539:25.2><span class=root>diṭṭhi chinnā samūlikā; </span><br><p id=tha-ap539:25.3><span class=root>Nivāsento ca kāsāvaṁ, </span><br><p id=tha-ap539:25.4><span class=root>arahattamapāpuṇiṁ. </span><br><p id=tha-ap539:26.1><span class=root>Atthadhammaniruttīsu, </span><br><p id=tha-ap539:26.2><span class=root>paṭibhāne ca me mati; </span><br><p id=tha-ap539:26.3><span class=root>Pabhinnā tena lokaggo, </span><br><p id=tha-ap539:26.4><span class=root>etadagge ṭhapesi maṁ. </span><br><p id=tha-ap539:27.1><span class=root>Asandiṭṭhaṁ viyākāsiṁ, </span><br><p id=tha-ap539:27.2><span class=root>upatissena pucchito; </span><br><p id=tha-ap539:27.3><span class=root>Paṭisambhidāsu tenāhaṁ, </span><br><p id=tha-ap539:27.4><span class=root>aggo sambuddhasāsane. </span><br><p id=tha-ap539:28.1><span class=root>Kilesā jhāpitā mayhaṁ, </span><br><p id=tha-ap539:28.2><span class=root>…pe… </span><br><p id=tha-ap539:28.3><span class=root>viharāmi anāsavo. </span><br><p id=tha-ap539:29.1><span class=root>Svāgataṁ vata me āsi, </span><br><p id=tha-ap539:29.2><span class=root>…pe… </span><br><p id=tha-ap539:29.3><span class=root>kataṁ buddhassa sāsanaṁ. </span><br><p id=tha-ap539:30.1><span class=root>Paṭisambhidā catasso, </span><br><p id=tha-ap539:30.2><span class=root>…pe… </span><br><p id=tha-ap539:30.3><span class=root>kataṁ buddhassa sāsanaṁ”. </span><br><p id=tha-ap539:31.1><span class=root>Itthaṁ sudaṁ āyasmā mahākoṭṭhiko thero imā gāthāyo abhāsitthāti. </span><br><p id=tha-ap539:32.1><span class=root>Mahākoṭṭhikattherassāpadānaṁ sattamaṁ. </span><br></main><footer class="container footer"><small><a href=/about>Contact info</a></small></footer>