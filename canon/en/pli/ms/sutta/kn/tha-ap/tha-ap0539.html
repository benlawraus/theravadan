<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0538.html>Previous</a><a href=/canon/en/pli/ms/sutta/kn/tha-ap/tha-ap0540.html>Next</a></div><p><div class=verse-container id=tha-ap539:0.1><span>Therāpadāna </span></div><p><div class=verse-container id=tha-ap539:0.2><span>Kaccāyanavagga </span></div><p><div class=verse-container id=tha-ap539:0.3><span class=big-bold>7 Mahākoṭṭhikattheraapadāna </span></div><p><div class=verse-container id=tha-ap539:1.1><span>“Padumuttaro nāma jino, </span></div><p><div class=verse-container id=tha-ap539:1.2><span>sabbalokavidū muni; </span></div><p><div class=verse-container id=tha-ap539:1.3><span>Ito satasahassamhi, </span></div><p><div class=verse-container id=tha-ap539:1.4><span>kappe uppajji cakkhumā. </span></div><p><div class=verse-container id=tha-ap539:2.1><span>Ovādako viññāpako, </span></div><p><div class=verse-container id=tha-ap539:2.2><span>tārako sabbapāṇinaṁ; </span></div><p><div class=verse-container id=tha-ap539:2.3><span>Desanākusalo buddho, </span></div><p><div class=verse-container id=tha-ap539:2.4><span>tāresi janataṁ bahuṁ. </span></div><p><div class=verse-container id=tha-ap539:3.1><span>Anukampako kāruṇiko, </span></div><p><div class=verse-container id=tha-ap539:3.2><span>hitesī sabbapāṇinaṁ; </span></div><p><div class=verse-container id=tha-ap539:3.3><span>Sampatte titthiye sabbe, </span></div><p><div class=verse-container id=tha-ap539:3.4><span>pañcasīle patiṭṭhapi. </span></div><p><div class=verse-container id=tha-ap539:4.1><span>Evaṁ nirākulaṁ āsi, </span></div><p><div class=verse-container id=tha-ap539:4.2><span>suññataṁ titthiyehi ca; </span></div><p><div class=verse-container id=tha-ap539:4.3><span>Vicittaṁ arahantehi, </span></div><p><div class=verse-container id=tha-ap539:4.4><span>vasībhūtehi tādibhi. </span></div><p><div class=verse-container id=tha-ap539:5.1><span>Ratanānaṭṭhapaññāsaṁ, </span></div><p><div class=verse-container id=tha-ap539:5.2><span>uggato so mahāmuni; </span></div><p><div class=verse-container id=tha-ap539:5.3><span>Kañcanagghiyasaṅkāso, </span></div><p><div class=verse-container id=tha-ap539:5.4><span>bāttiṁsavaralakkhaṇo. </span></div><p><div class=verse-container id=tha-ap539:6.1><span>Vassasatasahassāni, </span></div><p><div class=verse-container id=tha-ap539:6.2><span>āyu vijjati tāvade; </span></div><p><div class=verse-container id=tha-ap539:6.3><span>Tāvatā tiṭṭhamāno so, </span></div><p><div class=verse-container id=tha-ap539:6.4><span>tāresi janataṁ bahuṁ. </span></div><p><div class=verse-container id=tha-ap539:7.1><span>Tadāhaṁ haṁsavatiyaṁ, </span></div><p><div class=verse-container id=tha-ap539:7.2><span>brāhmaṇo vedapāragū; </span></div><p><div class=verse-container id=tha-ap539:7.3><span>Upecca sabbalokaggaṁ, </span></div><p><div class=verse-container id=tha-ap539:7.4><span>assosiṁ dhammadesanaṁ. </span></div><p><div class=verse-container id=tha-ap539:8.1><span>Tadā so sāvakaṁ vīro, </span></div><p><div class=verse-container id=tha-ap539:8.2><span>pabhinnamatigocaraṁ; </span></div><p><div class=verse-container id=tha-ap539:8.3><span>Atthe dhamme nirutte ca, </span></div><p><div class=verse-container id=tha-ap539:8.4><span>paṭibhāne ca kovidaṁ. </span></div><p><div class=verse-container id=tha-ap539:9.1><span>Ṭhapesi etadaggamhi, </span></div><p><div class=verse-container id=tha-ap539:9.2><span>taṁ sutvā mudito ahaṁ; </span></div><p><div class=verse-container id=tha-ap539:9.3><span>Sasāvakaṁ jinavaraṁ, </span></div><p><div class=verse-container id=tha-ap539:9.4><span>sattāhaṁ bhojayiṁ tadā. </span></div><p><div class=verse-container id=tha-ap539:10.1><span>Dussehacchādayitvāna, </span></div><p><div class=verse-container id=tha-ap539:10.2><span>sasissaṁ buddhisāgaraṁ; </span></div><p><div class=verse-container id=tha-ap539:10.3><span>Nipacca pādamūlamhi, </span></div><p><div class=verse-container id=tha-ap539:10.4><span>taṁ ṭhānaṁ patthayiṁ ahaṁ. </span></div><p><div class=verse-container id=tha-ap539:11.1><span>Tato avoca lokaggo, </span></div><p><div class=verse-container id=tha-ap539:11.2><span>‘passathetaṁ dijuttamaṁ; </span></div><p><div class=verse-container id=tha-ap539:11.3><span>Vinataṁ pādamūle me, </span></div><p><div class=verse-container id=tha-ap539:11.4><span>kamalodarasappabhaṁ. </span></div><p><div class=verse-container id=tha-ap539:12.1><span>Buddhaseṭṭhassa bhikkhussa, </span></div><p><div class=verse-container id=tha-ap539:12.2><span>Ṭhānaṁ patthayate ayaṁ; </span></div><p><div class=verse-container id=tha-ap539:12.3><span>Tāya saddhāya cāgena, </span></div><p><div class=verse-container id=tha-ap539:12.4><span>Saddhammassavanena ca. </span></div><p><div class=verse-container id=tha-ap539:13.1><span>Sabbattha sukhito hutvā, </span></div><p><div class=verse-container id=tha-ap539:13.2><span>saṁsaritvā bhavābhave; </span></div><p><div class=verse-container id=tha-ap539:13.3><span>Anāgatamhi addhāne, </span></div><p><div class=verse-container id=tha-ap539:13.4><span>lacchase taṁ manorathaṁ. </span></div><p><div class=verse-container id=tha-ap539:14.1><span>Satasahassito kappe, </span></div><p><div class=verse-container id=tha-ap539:14.2><span>okkākakulasambhavo; </span></div><p><div class=verse-container id=tha-ap539:14.3><span>Gotamo nāma gottena, </span></div><p><div class=verse-container id=tha-ap539:14.4><span>satthā loke bhavissati. </span></div><p><div class=verse-container id=tha-ap539:15.1><span>Tassa dhammesu dāyādo, </span></div><p><div class=verse-container id=tha-ap539:15.2><span>oraso dhammanimmito; </span></div><p><div class=verse-container id=tha-ap539:15.3><span>Koṭṭhiko nāma nāmena, </span></div><p><div class=verse-container id=tha-ap539:15.4><span>hessati satthu sāvako’. </span></div><p><div class=verse-container id=tha-ap539:16.1><span>Taṁ sutvā mudito hutvā, </span></div><p><div class=verse-container id=tha-ap539:16.2><span>yāvajīvaṁ tadā jinaṁ; </span></div><p><div class=verse-container id=tha-ap539:16.3><span>Mettacitto paricariṁ, </span></div><p><div class=verse-container id=tha-ap539:16.4><span>sato paññāsamāhito. </span></div><p><div class=verse-container id=tha-ap539:17.1><span>Tena kammavipākena, </span></div><p><div class=verse-container id=tha-ap539:17.2><span>cetanāpaṇidhīhi ca; </span></div><p><div class=verse-container id=tha-ap539:17.3><span>Jahitvā mānusaṁ dehaṁ, </span></div><p><div class=verse-container id=tha-ap539:17.4><span>tāvatiṁsamagacchahaṁ. </span></div><p><div class=verse-container id=tha-ap539:18.1><span>Satānaṁ tīṇikkhattuñca, </span></div><p><div class=verse-container id=tha-ap539:18.2><span>devarajjamakārayiṁ; </span></div><p><div class=verse-container id=tha-ap539:18.3><span>Satānaṁ pañcakkhattuñca, </span></div><p><div class=verse-container id=tha-ap539:18.4><span>cakkavattī ahosahaṁ. </span></div><p><div class=verse-container id=tha-ap539:19.1><span>Padesarajjaṁ vipulaṁ, </span></div><p><div class=verse-container id=tha-ap539:19.2><span>gaṇanāto asaṅkhiyaṁ; </span></div><p><div class=verse-container id=tha-ap539:19.3><span>Sabbattha sukhito āsiṁ, </span></div><p><div class=verse-container id=tha-ap539:19.4><span>tassa kammassa vāhasā. </span></div><p><div class=verse-container id=tha-ap539:20.1><span>Duve bhave saṁsarāmi, </span></div><p><div class=verse-container id=tha-ap539:20.2><span>devatte atha mānuse; </span></div><p><div class=verse-container id=tha-ap539:20.3><span>Aññaṁ gatiṁ na gacchāmi, </span></div><p><div class=verse-container id=tha-ap539:20.4><span>suciṇṇassa idaṁ phalaṁ. </span></div><p><div class=verse-container id=tha-ap539:21.1><span>Duve kule pajāyāmi, </span></div><p><div class=verse-container id=tha-ap539:21.2><span>khattiye atha brāhmaṇe; </span></div><p><div class=verse-container id=tha-ap539:21.3><span>Nīce kule na jāyāmi, </span></div><p><div class=verse-container id=tha-ap539:21.4><span>suciṇṇassa idaṁ phalaṁ. </span></div><p><div class=verse-container id=tha-ap539:22.1><span>Pacchime bhave sampatte, </span></div><p><div class=verse-container id=tha-ap539:22.2><span>brahmabandhu ahosahaṁ; </span></div><p><div class=verse-container id=tha-ap539:22.3><span>Sāvatthiyaṁ vippakule, </span></div><p><div class=verse-container id=tha-ap539:22.4><span>paccājāto mahaddhane. </span></div><p><div class=verse-container id=tha-ap539:23.1><span>Mātā candavatī nāma, </span></div><p><div class=verse-container id=tha-ap539:23.2><span>pitā me assalāyano; </span></div><p><div class=verse-container id=tha-ap539:23.3><span>Yadā me pitaraṁ buddho, </span></div><p><div class=verse-container id=tha-ap539:23.4><span>vinayī sabbasuddhiyā. </span></div><p><div class=verse-container id=tha-ap539:24.1><span>Tadā pasanno sugate, </span></div><p><div class=verse-container id=tha-ap539:24.2><span>pabbajiṁ anagāriyaṁ; </span></div><p><div class=verse-container id=tha-ap539:24.3><span>Moggallāno ācariyo, </span></div><p><div class=verse-container id=tha-ap539:24.4><span>upajjhā sārisambhavo. </span></div><p><div class=verse-container id=tha-ap539:25.1><span>Kesesu chijjamānesu, </span></div><p><div class=verse-container id=tha-ap539:25.2><span>diṭṭhi chinnā samūlikā; </span></div><p><div class=verse-container id=tha-ap539:25.3><span>Nivāsento ca kāsāvaṁ, </span></div><p><div class=verse-container id=tha-ap539:25.4><span>arahattamapāpuṇiṁ. </span></div><p><div class=verse-container id=tha-ap539:26.1><span>Atthadhammaniruttīsu, </span></div><p><div class=verse-container id=tha-ap539:26.2><span>paṭibhāne ca me mati; </span></div><p><div class=verse-container id=tha-ap539:26.3><span>Pabhinnā tena lokaggo, </span></div><p><div class=verse-container id=tha-ap539:26.4><span>etadagge ṭhapesi maṁ. </span></div><p><div class=verse-container id=tha-ap539:27.1><span>Asandiṭṭhaṁ viyākāsiṁ, </span></div><p><div class=verse-container id=tha-ap539:27.2><span>upatissena pucchito; </span></div><p><div class=verse-container id=tha-ap539:27.3><span>Paṭisambhidāsu tenāhaṁ, </span></div><p><div class=verse-container id=tha-ap539:27.4><span>aggo sambuddhasāsane. </span></div><p><div class=verse-container id=tha-ap539:28.1><span>Kilesā jhāpitā mayhaṁ, </span></div><p><div class=verse-container id=tha-ap539:28.2><span>…pe… </span></div><p><div class=verse-container id=tha-ap539:28.3><span>viharāmi anāsavo. </span></div><p><div class=verse-container id=tha-ap539:29.1><span>Svāgataṁ vata me āsi, </span></div><p><div class=verse-container id=tha-ap539:29.2><span>…pe… </span></div><p><div class=verse-container id=tha-ap539:29.3><span>kataṁ buddhassa sāsanaṁ. </span></div><p><div class=verse-container id=tha-ap539:30.1><span>Paṭisambhidā catasso, </span></div><p><div class=verse-container id=tha-ap539:30.2><span>…pe… </span></div><p><div class=verse-container id=tha-ap539:30.3><span>kataṁ buddhassa sāsanaṁ”. </span></div><p><div class=verse-container id=tha-ap539:31.1><span>Itthaṁ sudaṁ āyasmā mahākoṭṭhiko thero imā gāthāyo abhāsitthāti. </span></div><p><div class=verse-container id=tha-ap539:32.1><span>Mahākoṭṭhikattherassāpadānaṁ sattamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0538.html>Previous</a><a href=/canon/en/pli/ms/sutta/kn/tha-ap/tha-ap0540.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>