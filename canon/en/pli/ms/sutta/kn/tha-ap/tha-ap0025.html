<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0024.html>Previous</a><a href=/canon/en/pli/ms/sutta/kn/tha-ap/tha-ap0026.html>Next</a></div><p id=tha-ap25:0.1><span class=root>Therāpadāna </span><br><p id=tha-ap25:0.2><span class=root>Subhūtivagga </span><br><p id=tha-ap25:0.3><span class="root big-bold">3 Tisaraṇagamaniyattheraapadāna </span><br><p id=tha-ap25:1.1><span class=root>“Nagare candavatiyā, </span><br><p id=tha-ap25:1.2><span class=root>mātuupaṭṭhāko ahuṁ; </span><br><p id=tha-ap25:1.3><span class=root>Andhā mātā pitā mayhaṁ, </span><br><p id=tha-ap25:1.4><span class=root>te posemi ahaṁ tadā. </span><br><p id=tha-ap25:2.1><span class=root>Rahogato nisīditvā, </span><br><p id=tha-ap25:2.2><span class=root>evaṁ cintesahaṁ tadā; </span><br><p id=tha-ap25:2.3><span class=root>Posento mātāpitaro, </span><br><p id=tha-ap25:2.4><span class=root>pabbajjaṁ na labhāmahaṁ. </span><br><p id=tha-ap25:3.1><span class=root>Mahandhakārapihitā, </span><br><p id=tha-ap25:3.2><span class=root>tividhaggīhi ḍayhare; </span><br><p id=tha-ap25:3.3><span class=root>Etādise bhave jāte, </span><br><p id=tha-ap25:3.4><span class=root>natthi koci vināyako. </span><br><p id=tha-ap25:4.1><span class=root>Buddho loke samuppanno, </span><br><p id=tha-ap25:4.2><span class=root>dippati dāni sāsanaṁ; </span><br><p id=tha-ap25:4.3><span class=root>Sakkā uddharituṁ attā, </span><br><p id=tha-ap25:4.4><span class=root>puññakāmena jantunā. </span><br><p id=tha-ap25:5.1><span class=root>Uggayha tīṇi saraṇe, </span><br><p id=tha-ap25:5.2><span class=root>paripuṇṇāni gopayiṁ; </span><br><p id=tha-ap25:5.3><span class=root>Tena kammena sukatena, </span><br><p id=tha-ap25:5.4><span class=root>paṭimokkhāmi duggatiṁ. </span><br><p id=tha-ap25:6.1><span class=root>Nisabho nāma samaṇo, </span><br><p id=tha-ap25:6.2><span class=root>buddhassa aggasāvako; </span><br><p id=tha-ap25:6.3><span class=root>Tamahaṁ upagantvāna, </span><br><p id=tha-ap25:6.4><span class=root>saraṇagamanaṁ gahiṁ. </span><br><p id=tha-ap25:7.1><span class=root>Vassasatasahassāni, </span><br><p id=tha-ap25:7.2><span class=root>āyu vijjati tāvade; </span><br><p id=tha-ap25:7.3><span class=root>Tāvatā saraṇagamanaṁ, </span><br><p id=tha-ap25:7.4><span class=root>paripuṇṇaṁ agopayiṁ. </span><br><p id=tha-ap25:8.1><span class=root>Carime vattamānamhi, </span><br><p id=tha-ap25:8.2><span class=root>saraṇaṁ taṁ anussariṁ; </span><br><p id=tha-ap25:8.3><span class=root>Tena kammena sukatena, </span><br><p id=tha-ap25:8.4><span class=root>tāvatiṁsaṁ agacchahaṁ. </span><br><p id=tha-ap25:9.1><span class=root>Devalokagato santo, </span><br><p id=tha-ap25:9.2><span class=root>puññakammasamāhito; </span><br><p id=tha-ap25:9.3><span class=root>Yaṁ desaṁ upapajjāmi, </span><br><p id=tha-ap25:9.4><span class=root>aṭṭha hetū labhāmahaṁ. </span><br><p id=tha-ap25:10.1><span class=root>Disāsu pūjito homi, </span><br><p id=tha-ap25:10.2><span class=root>tikkhapañño bhavāmahaṁ; </span><br><p id=tha-ap25:10.3><span class=root>Sabbe devānuvattanti, </span><br><p id=tha-ap25:10.4><span class=root>amitabhogaṁ labhāmahaṁ. </span><br><p id=tha-ap25:11.1><span class=root>Suvaṇṇavaṇṇo sabbattha, </span><br><p id=tha-ap25:11.2><span class=root>paṭikanto bhavāmahaṁ; </span><br><p id=tha-ap25:11.3><span class=root>Mittānaṁ acalo homi, </span><br><p id=tha-ap25:11.4><span class=root>yaso abbhuggato mamaṁ. </span><br><p id=tha-ap25:12.1><span class=root>Asītikkhattu devindo, </span><br><p id=tha-ap25:12.2><span class=root>devarajjamakārayiṁ; </span><br><p id=tha-ap25:12.3><span class=root>Dibbasukhaṁ anubhaviṁ, </span><br><p id=tha-ap25:12.4><span class=root>accharāhi purakkhato. </span><br><p id=tha-ap25:13.1><span class=root>Pañcasattatikkhattuñca, </span><br><p id=tha-ap25:13.2><span class=root>cakkavattī ahosahaṁ; </span><br><p id=tha-ap25:13.3><span class=root>Padesarajjaṁ vipulaṁ, </span><br><p id=tha-ap25:13.4><span class=root>gaṇanāto asaṅkhiyaṁ. </span><br><p id=tha-ap25:14.1><span class=root>Pacchime bhave sampatte, </span><br><p id=tha-ap25:14.2><span class=root>puññakammasamāhito; </span><br><p id=tha-ap25:14.3><span class=root>Pure sāvatthiyaṁ jāto, </span><br><p id=tha-ap25:14.4><span class=root>mahāsāle suaḍḍhake. </span><br><p id=tha-ap25:15.1><span class=root>Nagarā nikkhamitvāna, </span><br><p id=tha-ap25:15.2><span class=root>dārakehi purakkhato; </span><br><p id=tha-ap25:15.3><span class=root>Hasakhiḍḍasamaṅgīhaṁ, </span><br><p id=tha-ap25:15.4><span class=root>saṅghārāmaṁ upāgamiṁ. </span><br><p id=tha-ap25:16.1><span class=root>Tatthaddasāsiṁ samaṇaṁ, </span><br><p id=tha-ap25:16.2><span class=root>vippamuttaṁ nirūpadhiṁ; </span><br><p id=tha-ap25:16.3><span class=root>So me dhammamadesesi, </span><br><p id=tha-ap25:16.4><span class=root>saraṇañca adāsi me. </span><br><p id=tha-ap25:17.1><span class=root>Sohaṁ sutvāna saraṇaṁ, </span><br><p id=tha-ap25:17.2><span class=root>saraṇaṁ me anussariṁ; </span><br><p id=tha-ap25:17.3><span class=root>Ekāsane nisīditvā, </span><br><p id=tha-ap25:17.4><span class=root>arahattamapāpuṇiṁ. </span><br><p id=tha-ap25:18.1><span class=root>Jātiyā sattame vasse, </span><br><p id=tha-ap25:18.2><span class=root>arahattamapāpuṇiṁ; </span><br><p id=tha-ap25:18.3><span class=root>Upasampādayi buddho, </span><br><p id=tha-ap25:18.4><span class=root>guṇamaññāya cakkhumā. </span><br><p id=tha-ap25:19.1><span class=root>Aparimeyye ito kappe, </span><br><p id=tha-ap25:19.2><span class=root>saraṇāni agacchahaṁ; </span><br><p id=tha-ap25:19.3><span class=root>Tato me sukataṁ kammaṁ, </span><br><p id=tha-ap25:19.4><span class=root>phalaṁ dassesi me idha. </span><br><p id=tha-ap25:20.1><span class=root>Sugopitaṁ me saraṇaṁ, </span><br><p id=tha-ap25:20.2><span class=root>mānasaṁ suppaṇīhitaṁ; </span><br><p id=tha-ap25:20.3><span class=root>Anubhotvā yasaṁ sabbaṁ, </span><br><p id=tha-ap25:20.4><span class=root>pattomhi acalaṁ padaṁ. </span><br><p id=tha-ap25:21.1><span class=root>Yesaṁ sotāvadhānatthi, </span><br><p id=tha-ap25:21.2><span class=root>suṇotha mama bhāsato; </span><br><p id=tha-ap25:21.3><span class=root>Ahaṁ vo kathayissāmi, </span><br><p id=tha-ap25:21.4><span class=root>sāmaṁ diṭṭhaṁ padaṁ mama. </span><br><p id=tha-ap25:22.1><span class=root>‘Buddho loke samuppanno, </span><br><p id=tha-ap25:22.2><span class=root>vattate jinasāsanaṁ; </span><br><p id=tha-ap25:22.3><span class=root>Amatā vāditā bherī, </span><br><p id=tha-ap25:22.4><span class=root>sokasallavinodanā. </span><br><p id=tha-ap25:23.1><span class=root>Yathāsakena thāmena, </span><br><p id=tha-ap25:23.2><span class=root>puññakkhette anuttare; </span><br><p id=tha-ap25:23.3><span class=root>Adhikāraṁ kareyyātha, </span><br><p id=tha-ap25:23.4><span class=root>passayissatha nibbutiṁ. </span><br><p id=tha-ap25:24.1><span class=root>Paggayha tīṇi saraṇe, </span><br><p id=tha-ap25:24.2><span class=root>pañcasīlāni gopiya; </span><br><p id=tha-ap25:24.3><span class=root>Buddhe cittaṁ pasādetvā, </span><br><p id=tha-ap25:24.4><span class=root>dukkhassantaṁ karissatha. </span><br><p id=tha-ap25:25.1><span class=root>Sammā dhammaṁ bhāvetvāna, </span><br><p id=tha-ap25:25.2><span class=root>Sīlāni parigopiya; </span><br><p id=tha-ap25:25.3><span class=root>Aciraṁ arahattaṁ vo, </span><br><p id=tha-ap25:25.4><span class=root>Sabbepi pāpuṇissatha. </span><br><p id=tha-ap25:26.1><span class=root>Tevijjo iddhipattomhi, </span><br><p id=tha-ap25:26.2><span class=root>cetopariyakovido; </span><br><p id=tha-ap25:26.3><span class=root>Sāvako te mahāvīra, </span><br><p id=tha-ap25:26.4><span class=root>saraṇo vandati satthuno’. </span><br><p id=tha-ap25:27.1><span class=root>Aparimeyye ito kappe, </span><br><p id=tha-ap25:27.2><span class=root>saraṇaṁ buddhassa gacchahaṁ; </span><br><p id=tha-ap25:27.3><span class=root>Duggatiṁ nābhijānāmi, </span><br><p id=tha-ap25:27.4><span class=root>saraṇaṁ gamane phalaṁ. </span><br><p id=tha-ap25:28.1><span class=root>Paṭisambhidā catasso, </span><br><p id=tha-ap25:28.2><span class=root>vimokkhāpi ca aṭṭhime; </span><br><p id=tha-ap25:28.3><span class=root>Chaḷabhiññā sacchikatā, </span><br><p id=tha-ap25:28.4><span class=root>kataṁ buddhassa sāsanaṁ”. </span><br><p id=tha-ap25:29.1><span class=root>Itthaṁ sudaṁ āyasmā tisaraṇagamaniyo thero imā gāthāyo abhāsitthāti. </span><br><p id=tha-ap25:30.1><span class=root>Tisaraṇagamaniyattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>