<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0428.html>Previous</a><a href=/canon/en/pli/ms/sutta/kn/tha-ap/tha-ap0430.html>Next</a></div><p id=tha-ap429:0.1><span class=root>Therāpadāna </span><br><p id=tha-ap429:0.2><span class=root>Sakiṁsammajjakavagga </span><br><p id=tha-ap429:0.3><span class="root big-bold">7 Ekadhammassavaniyattheraapadāna </span><br><p id=tha-ap429:1.1><span class=root>“Padumuttaro nāma jino, </span><br><p id=tha-ap429:1.2><span class=root>sabbadhammāna pāragū; </span><br><p id=tha-ap429:1.3><span class=root>Catusaccaṁ pakāsento, </span><br><p id=tha-ap429:1.4><span class=root>santāresi bahuṁ janaṁ. </span><br><p id=tha-ap429:2.1><span class=root>Ahaṁ tena samayena, </span><br><p id=tha-ap429:2.2><span class=root>jaṭilo uggatāpano; </span><br><p id=tha-ap429:2.3><span class=root>Dhunanto vākacīrāni, </span><br><p id=tha-ap429:2.4><span class=root>gacchāmi ambare tadā. </span><br><p id=tha-ap429:3.1><span class=root>Buddhaseṭṭhassa upari, </span><br><p id=tha-ap429:3.2><span class=root>gantuṁ na visahāmahaṁ; </span><br><p id=tha-ap429:3.3><span class=root>Pakkhīva selamāsajja, </span><br><p id=tha-ap429:3.4><span class=root>gamanaṁ na labhāmahaṁ. </span><br><p id=tha-ap429:4.1><span class=root>Udake vokkamitvāna, </span><br><p id=tha-ap429:4.2><span class=root>evaṁ gacchāmi ambare; </span><br><p id=tha-ap429:4.3><span class=root>Na me idaṁ bhūtapubbaṁ, </span><br><p id=tha-ap429:4.4><span class=root>iriyāpathavikopanaṁ. </span><br><p id=tha-ap429:5.1><span class=root>Handa metaṁ gavesissaṁ, </span><br><p id=tha-ap429:5.2><span class=root>appevatthaṁ labheyyahaṁ; </span><br><p id=tha-ap429:5.3><span class=root>Orohanto antalikkhā, </span><br><p id=tha-ap429:5.4><span class=root>saddamassosi satthuno. </span><br><p id=tha-ap429:6.1><span class=root>Sarena rajanīyena, </span><br><p id=tha-ap429:6.2><span class=root>savanīyena vaggunā; </span><br><p id=tha-ap429:6.3><span class=root>Aniccataṁ kathentassa, </span><br><p id=tha-ap429:6.4><span class=root>taññeva uggahiṁ tadā; </span><br><p id=tha-ap429:6.5><span class=root>Aniccasaññamuggayha, </span><br><p id=tha-ap429:6.6><span class=root>agamāsiṁ mamassamaṁ. </span><br><p id=tha-ap429:7.1><span class=root>Yāvatāyuṁ vasitvāna, </span><br><p id=tha-ap429:7.2><span class=root>tattha kālaṅkato ahaṁ; </span><br><p id=tha-ap429:7.3><span class=root>Carime vattamānamhi, </span><br><p id=tha-ap429:7.4><span class=root>saddhammassavanaṁ sariṁ. </span><br><p id=tha-ap429:8.1><span class=root>Tena kammena sukatena, </span><br><p id=tha-ap429:8.2><span class=root>cetanāpaṇidhīhi ca; </span><br><p id=tha-ap429:8.3><span class=root>Jahitvā mānusaṁ dehaṁ, </span><br><p id=tha-ap429:8.4><span class=root>tāvatiṁsamagacchahaṁ. </span><br><p id=tha-ap429:9.1><span class=root>Tiṁsakappasahassāni, </span><br><p id=tha-ap429:9.2><span class=root>devaloke ramiṁ ahaṁ; </span><br><p id=tha-ap429:9.3><span class=root>Ekapaññāsakkhattuñca, </span><br><p id=tha-ap429:9.4><span class=root>devarajjamakārayiṁ. </span><br><p id=tha-ap429:10.1><span class=root>Ekavīsatikkhattuñca, </span><br><p id=tha-ap429:10.2><span class=root>cakkavattī ahosahaṁ; </span><br><p id=tha-ap429:10.3><span class=root>Padesarajjaṁ vipulaṁ, </span><br><p id=tha-ap429:10.4><span class=root>gaṇanāto asaṅkhiyaṁ. </span><br><p id=tha-ap429:11.1><span class=root>Anubhomi sakaṁ puññaṁ, </span><br><p id=tha-ap429:11.2><span class=root>sukhitohaṁ bhavābhave; </span><br><p id=tha-ap429:11.3><span class=root>Anussarāmi taṁ saññaṁ, </span><br><p id=tha-ap429:11.4><span class=root>saṁsaranto bhavābhave; </span><br><p id=tha-ap429:11.5><span class=root>Na koṭiṁ paṭivijjhāmi, </span><br><p id=tha-ap429:11.6><span class=root>nibbānaṁ accutaṁ padaṁ. </span><br><p id=tha-ap429:12.1><span class=root>Pitugehe nisīditvā, </span><br><p id=tha-ap429:12.2><span class=root>samaṇo bhāvitindriyo; </span><br><p id=tha-ap429:12.3><span class=root>Kathaṁsa paridīpento, </span><br><p id=tha-ap429:12.4><span class=root>aniccatamudāhari. </span><br><p id=tha-ap429:13.1><span class=root>‘Aniccā vata saṅkhārā, </span><br><p id=tha-ap429:13.2><span class=root>uppādavayadhammino; </span><br><p id=tha-ap429:13.3><span class=root>Uppajjitvā nirujjhanti, </span><br><p id=tha-ap429:13.4><span class=root>tesaṁ vūpasamo sukho’. </span><br><p id=tha-ap429:14.1><span class=root>Saha gāthaṁ suṇitvāna, </span><br><p id=tha-ap429:14.2><span class=root>pubbasaññamanussariṁ; </span><br><p id=tha-ap429:14.3><span class=root>Ekāsane nisīditvā, </span><br><p id=tha-ap429:14.4><span class=root>arahattamapāpuṇiṁ. </span><br><p id=tha-ap429:15.1><span class=root>Jātiyā sattavassena, </span><br><p id=tha-ap429:15.2><span class=root>arahattamapāpuṇiṁ; </span><br><p id=tha-ap429:15.3><span class=root>Upasampādayī buddho, </span><br><p id=tha-ap429:15.4><span class=root>dhammassavanassidaṁ phalaṁ. </span><br><p id=tha-ap429:16.1><span class=root>Satasahassito kappe, </span><br><p id=tha-ap429:16.2><span class=root>yaṁ dhammamasuṇiṁ tadā; </span><br><p id=tha-ap429:16.3><span class=root>Duggatiṁ nābhijānāmi, </span><br><p id=tha-ap429:16.4><span class=root>dhammassavanassidaṁ phalaṁ. </span><br><p id=tha-ap429:17.1><span class=root>Kilesā jhāpitā mayhaṁ, </span><br><p id=tha-ap429:17.2><span class=root>…pe… </span><br><p id=tha-ap429:17.3><span class=root>viharāmi anāsavo. </span><br><p id=tha-ap429:18.1><span class=root>Svāgataṁ vata me āsi, </span><br><p id=tha-ap429:18.2><span class=root>…pe… </span><br><p id=tha-ap429:18.3><span class=root>kataṁ buddhassa sāsanaṁ. </span><br><p id=tha-ap429:19.1><span class=root>Paṭisambhidā catasso, </span><br><p id=tha-ap429:19.2><span class=root>…pe… </span><br><p id=tha-ap429:19.3><span class=root>kataṁ buddhassa sāsanaṁ”. </span><br><p id=tha-ap429:20.1><span class=root>Itthaṁ sudaṁ āyasmā ekadhammassavaniyo thero imā gāthāyo abhāsitthāti. </span><br><p id=tha-ap429:21.1><span class=root>Ekadhammassavaniyattherassāpadānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>