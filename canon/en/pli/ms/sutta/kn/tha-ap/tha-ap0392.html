<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0391.html>Previous</a><a href=/canon/en/pli/ms/sutta/kn/tha-ap/tha-ap0393.html>Next</a></div><p id=tha-ap392:0.1><span class=root>Therāpadāna </span><br><p id=tha-ap392:0.2><span class=root>Avaṭaphalavagga </span><br><p id=tha-ap392:0.3><span class="root big-bold">10 Pubbakammapilotikabuddhaapadāna </span><br><p id=tha-ap392:1.1><span class=root>Anotattasarāsanne, </span><br><p id=tha-ap392:1.2><span class=root>ramaṇīye silātale; </span><br><p id=tha-ap392:1.3><span class=root>Nānāratanapajjote, </span><br><p id=tha-ap392:1.4><span class=root>nānāgandhavanantare. </span><br><p id=tha-ap392:2.1><span class=root>Mahatā bhikkhusaṅghena, </span><br><p id=tha-ap392:2.2><span class=root>pareto lokanāyako; </span><br><p id=tha-ap392:2.3><span class=root>Āsīno byākarī tattha, </span><br><p id=tha-ap392:2.4><span class=root>pubbakammāni attano. </span><br><p id=tha-ap392:3.1><span class=root>“Suṇātha bhikkhavo mayhaṁ, </span><br><p id=tha-ap392:3.2><span class=root>yaṁ kammaṁ pakataṁ mayā; </span><br><p id=tha-ap392:3.3><span class=root>Pilotikassa kammassa, </span><br><p id=tha-ap392:3.4><span class=root>buddhattepi vipaccati. </span><br><p id=tha-ap392:4.0><span class=root>10.1 </span><br><p id=tha-ap392:4.1><span class=root>Munāḷi nāmahaṁ dhutto, </span><br><p id=tha-ap392:4.2><span class=root>pubbe aññāsu jātisu; </span><br><p id=tha-ap392:4.3><span class=root>Paccekabuddhaṁ surabhiṁ, </span><br><p id=tha-ap392:4.4><span class=root>abbhācikkhiṁ adūsakaṁ. </span><br><p id=tha-ap392:5.1><span class=root>Tena kammavipākena, </span><br><p id=tha-ap392:5.2><span class=root>niraye saṁsariṁ ciraṁ; </span><br><p id=tha-ap392:5.3><span class=root>Bahūvassasahassāni, </span><br><p id=tha-ap392:5.4><span class=root>dukkhaṁ vedesi vedanaṁ. </span><br><p id=tha-ap392:6.1><span class=root>Tena kammāvasesena, </span><br><p id=tha-ap392:6.2><span class=root>idha pacchimake bhave; </span><br><p id=tha-ap392:6.3><span class=root>Abbhakkhānaṁ mayā laddhaṁ, </span><br><p id=tha-ap392:6.4><span class=root>sundarikāya kāraṇā. </span><br><p id=tha-ap392:7.0><span class=root>10.2 </span><br><p id=tha-ap392:7.1><span class=root>Sabbābhibhussa buddhassa, </span><br><p id=tha-ap392:7.2><span class=root>nando nāmāsi sāvako; </span><br><p id=tha-ap392:7.3><span class=root>Taṁ abbhakkhāya niraye, </span><br><p id=tha-ap392:7.4><span class=root>ciraṁ saṁsaritaṁ mayā. </span><br><p id=tha-ap392:8.1><span class=root>Dasavassasahassāni, </span><br><p id=tha-ap392:8.2><span class=root>niraye saṁsariṁ ciraṁ; </span><br><p id=tha-ap392:8.3><span class=root>Manussabhāvaṁ laddhāhaṁ, </span><br><p id=tha-ap392:8.4><span class=root>abbhakkhānaṁ bahuṁ labhiṁ. </span><br><p id=tha-ap392:9.1><span class=root>Tena kammāvasesena, </span><br><p id=tha-ap392:9.2><span class=root>ciñcamānavikā mamaṁ; </span><br><p id=tha-ap392:9.3><span class=root>Abbhācikkhi abhūtena, </span><br><p id=tha-ap392:9.4><span class=root>janakāyassa aggato. </span><br><p id=tha-ap392:10.0><span class=root>10.3 </span><br><p id=tha-ap392:10.1><span class=root>Brāhmaṇo sutavā āsiṁ, </span><br><p id=tha-ap392:10.2><span class=root>ahaṁ sakkatapūjito; </span><br><p id=tha-ap392:10.3><span class=root>Mahāvane pañcasate, </span><br><p id=tha-ap392:10.4><span class=root>mante vācemi māṇave. </span><br><p id=tha-ap392:11.1><span class=root>Tatthāgato isi bhīmo, </span><br><p id=tha-ap392:11.2><span class=root>pañcābhiñño mahiddhiko; </span><br><p id=tha-ap392:11.3><span class=root>Tañcāhaṁ āgataṁ disvā, </span><br><p id=tha-ap392:11.4><span class=root>abbhācikkhiṁ adūsakaṁ. </span><br><p id=tha-ap392:12.1><span class=root>Tatohaṁ avacaṁ sisse, </span><br><p id=tha-ap392:12.2><span class=root>kāmabhogī ayaṁ isi; </span><br><p id=tha-ap392:12.3><span class=root>Mayhampi bhāsamānassa, </span><br><p id=tha-ap392:12.4><span class=root>anumodiṁsu māṇavā. </span><br><p id=tha-ap392:13.1><span class=root>Tato māṇavakā sabbe, </span><br><p id=tha-ap392:13.2><span class=root>bhikkhamānaṁ kule kule; </span><br><p id=tha-ap392:13.3><span class=root>Mahājanassa āhaṁsu, </span><br><p id=tha-ap392:13.4><span class=root>kāmabhogī ayaṁ isi. </span><br><p id=tha-ap392:14.1><span class=root>Tena kammavipākena, </span><br><p id=tha-ap392:14.2><span class=root>pañca bhikkhusatā ime; </span><br><p id=tha-ap392:14.3><span class=root>Abbhakkhānaṁ labhuṁ sabbe, </span><br><p id=tha-ap392:14.4><span class=root>sundarikāya kāraṇā. </span><br><p id=tha-ap392:15.0><span class=root>10.4 </span><br><p id=tha-ap392:15.1><span class=root>Vemātubhātaraṁ pubbe, </span><br><p id=tha-ap392:15.2><span class=root>dhanahetu haniṁ ahaṁ; </span><br><p id=tha-ap392:15.3><span class=root>Pakkhipiṁ giriduggasmiṁ, </span><br><p id=tha-ap392:15.4><span class=root>silāya ca apiṁsayiṁ. </span><br><p id=tha-ap392:16.1><span class=root>Tena kammavipākena, </span><br><p id=tha-ap392:16.2><span class=root>devadatto silaṁ khipi; </span><br><p id=tha-ap392:16.3><span class=root>Aṅguṭṭhaṁ piṁsayī pāde, </span><br><p id=tha-ap392:16.4><span class=root>mama pāsāṇasakkharā. </span><br><p id=tha-ap392:17.0><span class=root>10.5 </span><br><p id=tha-ap392:17.1><span class=root>Purehaṁ dārako hutvā, </span><br><p id=tha-ap392:17.2><span class=root>kīḷamāno mahāpathe; </span><br><p id=tha-ap392:17.3><span class=root>Paccekabuddhaṁ disvāna, </span><br><p id=tha-ap392:17.4><span class=root>magge sakalikaṁ khipiṁ. </span><br><p id=tha-ap392:18.1><span class=root>Tena kammavipākena, </span><br><p id=tha-ap392:18.2><span class=root>idha pacchimake bhave; </span><br><p id=tha-ap392:18.3><span class=root>Vadhatthaṁ maṁ devadatto, </span><br><p id=tha-ap392:18.4><span class=root>abhimāre payojayi. </span><br><p id=tha-ap392:19.0><span class=root>10.6 </span><br><p id=tha-ap392:19.1><span class=root>Hatthāroho pure āsiṁ, </span><br><p id=tha-ap392:19.2><span class=root>paccekamunimuttamaṁ; </span><br><p id=tha-ap392:19.3><span class=root>Piṇḍāya vicarantaṁ taṁ, </span><br><p id=tha-ap392:19.4><span class=root>āsādesiṁ gajenahaṁ. </span><br><p id=tha-ap392:20.1><span class=root>Tena kammavipākena, </span><br><p id=tha-ap392:20.2><span class=root>bhanto nāḷāgirī gajo; </span><br><p id=tha-ap392:20.3><span class=root>Giribbaje puravare, </span><br><p id=tha-ap392:20.4><span class=root>dāruṇo samupāgami. </span><br><p id=tha-ap392:21.0><span class=root>10.7 </span><br><p id=tha-ap392:21.1><span class=root>Rājāhaṁ patthivo āsiṁ, </span><br><p id=tha-ap392:21.2><span class=root>sattiyā purisaṁ haniṁ; </span><br><p id=tha-ap392:21.3><span class=root>Tena kammavipākena, </span><br><p id=tha-ap392:21.4><span class=root>niraye paccisaṁ bhusaṁ. </span><br><p id=tha-ap392:22.1><span class=root>Kammuno tassa sesena, </span><br><p id=tha-ap392:22.2><span class=root>idāni sakalaṁ mama; </span><br><p id=tha-ap392:22.3><span class=root>Pāde chaviṁ pakappesi, </span><br><p id=tha-ap392:22.4><span class=root>na hi kammaṁ vinassati. </span><br><p id=tha-ap392:23.0><span class=root>10.8 </span><br><p id=tha-ap392:23.1><span class=root>Ahaṁ kevaṭṭagāmasmiṁ, </span><br><p id=tha-ap392:23.2><span class=root>ahuṁ kevaṭṭadārako; </span><br><p id=tha-ap392:23.3><span class=root>Macchake ghātite disvā, </span><br><p id=tha-ap392:23.4><span class=root>janayiṁ somanassakaṁ. </span><br><p id=tha-ap392:24.1><span class=root>Tena kammavipākena, </span><br><p id=tha-ap392:24.2><span class=root>sīsadukkhaṁ ahū mama; </span><br><p id=tha-ap392:24.3><span class=root>Sabbe sakkā ca haññiṁsu, </span><br><p id=tha-ap392:24.4><span class=root>yadā hani viṭaṭūbho. </span><br><p id=tha-ap392:25.0><span class=root>10.9 </span><br><p id=tha-ap392:25.1><span class=root>Phussassāhaṁ pāvacane, </span><br><p id=tha-ap392:25.2><span class=root>sāvake paribhāsayiṁ; </span><br><p id=tha-ap392:25.3><span class=root>Yavaṁ khādatha bhuñjatha, </span><br><p id=tha-ap392:25.4><span class=root>mā ca bhuñjatha sālayo. </span><br><p id=tha-ap392:26.1><span class=root>Tena kammavipākena, </span><br><p id=tha-ap392:26.2><span class=root>temāsaṁ khāditaṁ yavaṁ; </span><br><p id=tha-ap392:26.3><span class=root>Nimantito brāhmaṇena, </span><br><p id=tha-ap392:26.4><span class=root>verañjāyaṁ vasiṁ tadā. </span><br><p id=tha-ap392:27.0><span class=root>10.10 </span><br><p id=tha-ap392:27.1><span class=root>Nibbuddhe vattamānamhi, </span><br><p id=tha-ap392:27.2><span class=root>mallaputtaṁ niheṭhayiṁ; </span><br><p id=tha-ap392:27.3><span class=root>Tena kammavipākena, </span><br><p id=tha-ap392:27.4><span class=root>piṭṭhidukkhaṁ ahū mama. </span><br><p id=tha-ap392:28.0><span class=root>10.11 </span><br><p id=tha-ap392:28.1><span class=root>Tikicchako ahaṁ āsiṁ, </span><br><p id=tha-ap392:28.2><span class=root>seṭṭhiputtaṁ virecayiṁ; </span><br><p id=tha-ap392:28.3><span class=root>Tena kammavipākena, </span><br><p id=tha-ap392:28.4><span class=root>hoti pakkhandikā mama. </span><br><p id=tha-ap392:29.0><span class=root>10.12 </span><br><p id=tha-ap392:29.1><span class=root>Avacāhaṁ jotipālo, </span><br><p id=tha-ap392:29.2><span class=root>sugataṁ kassapaṁ tadā; </span><br><p id=tha-ap392:29.3><span class=root>Kuto nu bodhi muṇḍassa, </span><br><p id=tha-ap392:29.4><span class=root>bodhi paramadullabhā. </span><br><p id=tha-ap392:30.1><span class=root>Tena kammavipākena, </span><br><p id=tha-ap392:30.2><span class=root>acariṁ dukkaraṁ bahuṁ; </span><br><p id=tha-ap392:30.3><span class=root>Chabbassānuruvelāyaṁ, </span><br><p id=tha-ap392:30.4><span class=root>tato bodhimapāpuṇiṁ. </span><br><p id=tha-ap392:31.1><span class=root>Nāhaṁ etena maggena, </span><br><p id=tha-ap392:31.2><span class=root>pāpuṇiṁ bodhimuttamaṁ; </span><br><p id=tha-ap392:31.3><span class=root>Kummaggena gavesissaṁ, </span><br><p id=tha-ap392:31.4><span class=root>pubbakammena vārito. </span><br><p id=tha-ap392:32.1><span class=root>Puññapāpaparikkhīṇo, </span><br><p id=tha-ap392:32.2><span class=root>sabbasantāpavajjito; </span><br><p id=tha-ap392:32.3><span class=root>Asoko anupāyāso, </span><br><p id=tha-ap392:32.4><span class=root>nibbāyissamanāsavo”. </span><br><p id=tha-ap392:33.1><span class=root>Evaṁ jino viyākāsi, </span><br><p id=tha-ap392:33.2><span class=root>Bhikkhusaṅghassa aggato; </span><br><p id=tha-ap392:33.3><span class=root>Sabbābhiññābalappatto, </span><br><p id=tha-ap392:33.4><span class=root>Anotatte mahāsareti. </span><br><p id=tha-ap392:34.1><span class=root>Itthaṁ sudaṁ bhagavā attano pubbacaritaṁ kammapilotikaṁ nāma buddhāpadānadhammapariyāyaṁ abhāsitthāti. </span><br><p id=tha-ap392:35.1><span class=root>Pubbakammapilotikaṁ nāma buddhāpadānaṁ dasamaṁ. </span><br><p id=tha-ap392:36.1><span class=root>Avaṭaphalavaggo ekūnacattālīsamo. </span><br><p id=tha-ap392:37.1><span class=root>Tassuddānaṁ </span><br><p id=tha-ap392:38.1><span class=root>Avaṭaṁ labujañceva, </span><br><p id=tha-ap392:38.2><span class=root>udumbarapilakkhu ca; </span><br><p id=tha-ap392:38.3><span class=root>Phāru vallī ca kadalī, </span><br><p id=tha-ap392:38.4><span class=root>panaso koṭivīsako. </span><br><p id=tha-ap392:39.1><span class=root>Pubbakammapiloti ca, </span><br><p id=tha-ap392:39.2><span class=root>apadānaṁ mahesino; </span><br><p id=tha-ap392:39.3><span class=root>Gāthāyo ekanavuti, </span><br><p id=tha-ap392:39.4><span class=root>gaṇitāyo vibhāvibhi. </span><br><p id=tha-ap392:40.1><span class=root>Cuddasamaṁ bhāṇavāraṁ. </span><br></main><footer class="container footer"><small><a href=/about/>Contact info</a></small></footer>