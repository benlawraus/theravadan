<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0004.html>Previous</a><a href=/canon/en/pli/ms/sutta/kn/tha-ap/tha-ap0006.html>Next</a></div><p id=tha-ap5:0.1><span class=root>Therāpadāna </span><br><p id=tha-ap5:0.2><span class=root>Buddhavagga </span><br><p id=tha-ap5:0.3><span class="root big-bold">Mahākassapattheraapadāna </span><br><p id=tha-ap5:1.1><span class=root>“Padumuttarassa bhagavato, </span><br><p id=tha-ap5:1.2><span class=root>Lokajeṭṭhassa tādino; </span><br><p id=tha-ap5:1.3><span class=root>Nibbute lokanāthamhi, </span><br><p id=tha-ap5:1.4><span class=root>Pūjaṁ kubbanti satthuno. </span><br><p id=tha-ap5:2.1><span class=root>Udaggacittā janatā, </span><br><p id=tha-ap5:2.2><span class=root>āmoditapamoditā; </span><br><p id=tha-ap5:2.3><span class=root>Tesu saṁvegajātesu, </span><br><p id=tha-ap5:2.4><span class=root>pīti me udapajjatha. </span><br><p id=tha-ap5:3.1><span class=root>Ñātimitte samānetvā, </span><br><p id=tha-ap5:3.2><span class=root>idaṁ vacanamabraviṁ; </span><br><p id=tha-ap5:3.3><span class=root>Parinibbuto mahāvīro, </span><br><p id=tha-ap5:3.4><span class=root>handa pūjaṁ karomase. </span><br><p id=tha-ap5:4.1><span class=root>Sādhūti te paṭissutvā, </span><br><p id=tha-ap5:4.2><span class=root>bhiyyo hāsaṁ janiṁsu me; </span><br><p id=tha-ap5:4.3><span class=root>Buddhasmiṁ lokanāthamhi, </span><br><p id=tha-ap5:4.4><span class=root>kāhāma puññasañcayaṁ. </span><br><p id=tha-ap5:5.1><span class=root>Agghiyaṁ sukataṁ katvā, </span><br><p id=tha-ap5:5.2><span class=root>satahatthasamuggataṁ; </span><br><p id=tha-ap5:5.3><span class=root>Diyaḍḍhahatthapatthaṭaṁ, </span><br><p id=tha-ap5:5.4><span class=root>vimānaṁ nabhamuggataṁ. </span><br><p id=tha-ap5:6.1><span class=root>Katvāna hammiyaṁ tattha, </span><br><p id=tha-ap5:6.2><span class=root>tālapantīhi cittitaṁ; </span><br><p id=tha-ap5:6.3><span class=root>Sakaṁ cittaṁ pasādetvā, </span><br><p id=tha-ap5:6.4><span class=root>cetiyaṁ pūjayuttamaṁ. </span><br><p id=tha-ap5:7.1><span class=root>Aggikkhandhova jalito, </span><br><p id=tha-ap5:7.2><span class=root>kiṁsuko iva phullito; </span><br><p id=tha-ap5:7.3><span class=root>Indalaṭṭhīva ākāse, </span><br><p id=tha-ap5:7.4><span class=root>obhāsati catuddisā. </span><br><p id=tha-ap5:8.1><span class=root>Tattha cittaṁ pasādetvā, </span><br><p id=tha-ap5:8.2><span class=root>katvāna kusalaṁ bahuṁ; </span><br><p id=tha-ap5:8.3><span class=root>Pubbakammaṁ saritvāna, </span><br><p id=tha-ap5:8.4><span class=root>tidasaṁ upapajjahaṁ. </span><br><p id=tha-ap5:9.1><span class=root>Sahassayuttaṁ hayavāhiṁ, </span><br><p id=tha-ap5:9.2><span class=root>Dibbayānamadhiṭṭhito; </span><br><p id=tha-ap5:9.3><span class=root>Ubbiddhaṁ bhavanaṁ mayhaṁ, </span><br><p id=tha-ap5:9.4><span class=root>Sattabhūmaṁ samuggataṁ. </span><br><p id=tha-ap5:10.1><span class=root>Kūṭāgārasahassāni, </span><br><p id=tha-ap5:10.2><span class=root>sabbasoṇṇamayā ahuṁ; </span><br><p id=tha-ap5:10.3><span class=root>Jalanti sakatejena, </span><br><p id=tha-ap5:10.4><span class=root>disā sabbā pabhāsayaṁ. </span><br><p id=tha-ap5:11.1><span class=root>Santi aññepi niyyūhā, </span><br><p id=tha-ap5:11.2><span class=root>lohitaṅgamayā tadā; </span><br><p id=tha-ap5:11.3><span class=root>Tepi jotanti ābhāya, </span><br><p id=tha-ap5:11.4><span class=root>samantā caturo disā. </span><br><p id=tha-ap5:12.1><span class=root>Puññakammābhinibbattā, </span><br><p id=tha-ap5:12.2><span class=root>kūṭāgārā sunimmitā; </span><br><p id=tha-ap5:12.3><span class=root>Maṇimayāpi jotanti, </span><br><p id=tha-ap5:12.4><span class=root>disā dasa samantato. </span><br><p id=tha-ap5:13.1><span class=root>Tesaṁ ujjotamānānaṁ, </span><br><p id=tha-ap5:13.2><span class=root>obhāso vipulo ahu; </span><br><p id=tha-ap5:13.3><span class=root>Sabbe deve abhibhomi, </span><br><p id=tha-ap5:13.4><span class=root>puññakammassidaṁ phalaṁ. </span><br><p id=tha-ap5:14.1><span class=root>Saṭṭhikappasahassamhi, </span><br><p id=tha-ap5:14.2><span class=root>ubbiddho nāma khattiyo; </span><br><p id=tha-ap5:14.3><span class=root>Cāturanto vijitāvī, </span><br><p id=tha-ap5:14.4><span class=root>pathaviṁ āvasiṁ ahaṁ. </span><br><p id=tha-ap5:15.1><span class=root>Tatheva bhaddake kappe, </span><br><p id=tha-ap5:15.2><span class=root>tiṁsakkhattuṁ ahosahaṁ; </span><br><p id=tha-ap5:15.3><span class=root>Sakakammābhiraddhomhi, </span><br><p id=tha-ap5:15.4><span class=root>cakkavattī mahabbalo. </span><br><p id=tha-ap5:16.1><span class=root>Sattaratanasampanno, </span><br><p id=tha-ap5:16.2><span class=root>catudīpamhi issaro; </span><br><p id=tha-ap5:16.3><span class=root>Tatthāpi bhavanaṁ mayhaṁ, </span><br><p id=tha-ap5:16.4><span class=root>indalaṭṭhīva uggataṁ. </span><br><p id=tha-ap5:17.1><span class=root>Āyāmato catubbīsaṁ, </span><br><p id=tha-ap5:17.2><span class=root>vitthārena ca dvādasa; </span><br><p id=tha-ap5:17.3><span class=root>Rammaṇaṁ nāma nagaraṁ, </span><br><p id=tha-ap5:17.4><span class=root>daḷhapākāratoraṇaṁ. </span><br><p id=tha-ap5:18.1><span class=root>Āyāmato pañcasataṁ, </span><br><p id=tha-ap5:18.2><span class=root>vitthārena tadaḍḍhakaṁ; </span><br><p id=tha-ap5:18.3><span class=root>Ākiṇṇaṁ janakāyehi, </span><br><p id=tha-ap5:18.4><span class=root>tidasānaṁ puraṁ viya. </span><br><p id=tha-ap5:19.1><span class=root>Yathā sūcighare sūcī, </span><br><p id=tha-ap5:19.2><span class=root>pakkhittā paṇṇavīsati; </span><br><p id=tha-ap5:19.3><span class=root>Aññamaññaṁ paghaṭṭenti, </span><br><p id=tha-ap5:19.4><span class=root>ākiṇṇaṁ hoti laṅkataṁ. </span><br><p id=tha-ap5:20.1><span class=root>Evampi nagaraṁ mayhaṁ, </span><br><p id=tha-ap5:20.2><span class=root>hatthissarathasaṅkulaṁ; </span><br><p id=tha-ap5:20.3><span class=root>Manussehi sadākiṇṇaṁ, </span><br><p id=tha-ap5:20.4><span class=root>rammaṇaṁ nagaruttamaṁ. </span><br><p id=tha-ap5:21.1><span class=root>Tattha bhutvā pivitvā ca, </span><br><p id=tha-ap5:21.2><span class=root>puna devattanaṁ gato; </span><br><p id=tha-ap5:21.3><span class=root>Bhave pacchimake mayhaṁ, </span><br><p id=tha-ap5:21.4><span class=root>ahosi kulasampadā. </span><br><p id=tha-ap5:22.1><span class=root>Brāhmaññakulasambhūto, </span><br><p id=tha-ap5:22.2><span class=root>mahāratanasañcayo; </span><br><p id=tha-ap5:22.3><span class=root>Asītikoṭiyo hitvā, </span><br><p id=tha-ap5:22.4><span class=root>hiraññassāpi pabbajiṁ. </span><br><p id=tha-ap5:23.1><span class=root>Paṭisambhidā catasso, </span><br><p id=tha-ap5:23.2><span class=root>vimokkhāpi ca aṭṭhime; </span><br><p id=tha-ap5:23.3><span class=root>Chaḷabhiññā sacchikatā, </span><br><p id=tha-ap5:23.4><span class=root>kataṁ buddhassa sāsanaṁ”. </span><br><p id=tha-ap5:24.1><span class=root>Itthaṁ sudaṁ āyasmā mahākassapo thero imā gāthāyo abhāsitthāti. </span><br><p id=tha-ap5:25.1><span class=root>Mahākassapattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>