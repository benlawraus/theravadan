<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0004.html>Previous</a><a href=/canon/en/pli/ms/sutta/kn/tha-ap/tha-ap0006.html>Next</a></div><p><div class=verse-container id=tha-ap5:0.1><span>Therāpadāna </span></div><p><div class=verse-container id=tha-ap5:0.2><span>Buddhavagga </span></div><p><div class=verse-container id=tha-ap5:0.3><span class=big-bold>Mahākassapattheraapadāna </span></div><p><div class=verse-container id=tha-ap5:1.1><span>“Padumuttarassa bhagavato, </span></div><p><div class=verse-container id=tha-ap5:1.2><span>Lokajeṭṭhassa tādino; </span></div><p><div class=verse-container id=tha-ap5:1.3><span>Nibbute lokanāthamhi, </span></div><p><div class=verse-container id=tha-ap5:1.4><span>Pūjaṁ kubbanti satthuno. </span></div><p><div class=verse-container id=tha-ap5:2.1><span>Udaggacittā janatā, </span></div><p><div class=verse-container id=tha-ap5:2.2><span>āmoditapamoditā; </span></div><p><div class=verse-container id=tha-ap5:2.3><span>Tesu saṁvegajātesu, </span></div><p><div class=verse-container id=tha-ap5:2.4><span>pīti me udapajjatha. </span></div><p><div class=verse-container id=tha-ap5:3.1><span>Ñātimitte samānetvā, </span></div><p><div class=verse-container id=tha-ap5:3.2><span>idaṁ vacanamabraviṁ; </span></div><p><div class=verse-container id=tha-ap5:3.3><span>Parinibbuto mahāvīro, </span></div><p><div class=verse-container id=tha-ap5:3.4><span>handa pūjaṁ karomase. </span></div><p><div class=verse-container id=tha-ap5:4.1><span>Sādhūti te paṭissutvā, </span></div><p><div class=verse-container id=tha-ap5:4.2><span>bhiyyo hāsaṁ janiṁsu me; </span></div><p><div class=verse-container id=tha-ap5:4.3><span>Buddhasmiṁ lokanāthamhi, </span></div><p><div class=verse-container id=tha-ap5:4.4><span>kāhāma puññasañcayaṁ. </span></div><p><div class=verse-container id=tha-ap5:5.1><span>Agghiyaṁ sukataṁ katvā, </span></div><p><div class=verse-container id=tha-ap5:5.2><span>satahatthasamuggataṁ; </span></div><p><div class=verse-container id=tha-ap5:5.3><span>Diyaḍḍhahatthapatthaṭaṁ, </span></div><p><div class=verse-container id=tha-ap5:5.4><span>vimānaṁ nabhamuggataṁ. </span></div><p><div class=verse-container id=tha-ap5:6.1><span>Katvāna hammiyaṁ tattha, </span></div><p><div class=verse-container id=tha-ap5:6.2><span>tālapantīhi cittitaṁ; </span></div><p><div class=verse-container id=tha-ap5:6.3><span>Sakaṁ cittaṁ pasādetvā, </span></div><p><div class=verse-container id=tha-ap5:6.4><span>cetiyaṁ pūjayuttamaṁ. </span></div><p><div class=verse-container id=tha-ap5:7.1><span>Aggikkhandhova jalito, </span></div><p><div class=verse-container id=tha-ap5:7.2><span>kiṁsuko iva phullito; </span></div><p><div class=verse-container id=tha-ap5:7.3><span>Indalaṭṭhīva ākāse, </span></div><p><div class=verse-container id=tha-ap5:7.4><span>obhāsati catuddisā. </span></div><p><div class=verse-container id=tha-ap5:8.1><span>Tattha cittaṁ pasādetvā, </span></div><p><div class=verse-container id=tha-ap5:8.2><span>katvāna kusalaṁ bahuṁ; </span></div><p><div class=verse-container id=tha-ap5:8.3><span>Pubbakammaṁ saritvāna, </span></div><p><div class=verse-container id=tha-ap5:8.4><span>tidasaṁ upapajjahaṁ. </span></div><p><div class=verse-container id=tha-ap5:9.1><span>Sahassayuttaṁ hayavāhiṁ, </span></div><p><div class=verse-container id=tha-ap5:9.2><span>Dibbayānamadhiṭṭhito; </span></div><p><div class=verse-container id=tha-ap5:9.3><span>Ubbiddhaṁ bhavanaṁ mayhaṁ, </span></div><p><div class=verse-container id=tha-ap5:9.4><span>Sattabhūmaṁ samuggataṁ. </span></div><p><div class=verse-container id=tha-ap5:10.1><span>Kūṭāgārasahassāni, </span></div><p><div class=verse-container id=tha-ap5:10.2><span>sabbasoṇṇamayā ahuṁ; </span></div><p><div class=verse-container id=tha-ap5:10.3><span>Jalanti sakatejena, </span></div><p><div class=verse-container id=tha-ap5:10.4><span>disā sabbā pabhāsayaṁ. </span></div><p><div class=verse-container id=tha-ap5:11.1><span>Santi aññepi niyyūhā, </span></div><p><div class=verse-container id=tha-ap5:11.2><span>lohitaṅgamayā tadā; </span></div><p><div class=verse-container id=tha-ap5:11.3><span>Tepi jotanti ābhāya, </span></div><p><div class=verse-container id=tha-ap5:11.4><span>samantā caturo disā. </span></div><p><div class=verse-container id=tha-ap5:12.1><span>Puññakammābhinibbattā, </span></div><p><div class=verse-container id=tha-ap5:12.2><span>kūṭāgārā sunimmitā; </span></div><p><div class=verse-container id=tha-ap5:12.3><span>Maṇimayāpi jotanti, </span></div><p><div class=verse-container id=tha-ap5:12.4><span>disā dasa samantato. </span></div><p><div class=verse-container id=tha-ap5:13.1><span>Tesaṁ ujjotamānānaṁ, </span></div><p><div class=verse-container id=tha-ap5:13.2><span>obhāso vipulo ahu; </span></div><p><div class=verse-container id=tha-ap5:13.3><span>Sabbe deve abhibhomi, </span></div><p><div class=verse-container id=tha-ap5:13.4><span>puññakammassidaṁ phalaṁ. </span></div><p><div class=verse-container id=tha-ap5:14.1><span>Saṭṭhikappasahassamhi, </span></div><p><div class=verse-container id=tha-ap5:14.2><span>ubbiddho nāma khattiyo; </span></div><p><div class=verse-container id=tha-ap5:14.3><span>Cāturanto vijitāvī, </span></div><p><div class=verse-container id=tha-ap5:14.4><span>pathaviṁ āvasiṁ ahaṁ. </span></div><p><div class=verse-container id=tha-ap5:15.1><span>Tatheva bhaddake kappe, </span></div><p><div class=verse-container id=tha-ap5:15.2><span>tiṁsakkhattuṁ ahosahaṁ; </span></div><p><div class=verse-container id=tha-ap5:15.3><span>Sakakammābhiraddhomhi, </span></div><p><div class=verse-container id=tha-ap5:15.4><span>cakkavattī mahabbalo. </span></div><p><div class=verse-container id=tha-ap5:16.1><span>Sattaratanasampanno, </span></div><p><div class=verse-container id=tha-ap5:16.2><span>catudīpamhi issaro; </span></div><p><div class=verse-container id=tha-ap5:16.3><span>Tatthāpi bhavanaṁ mayhaṁ, </span></div><p><div class=verse-container id=tha-ap5:16.4><span>indalaṭṭhīva uggataṁ. </span></div><p><div class=verse-container id=tha-ap5:17.1><span>Āyāmato catubbīsaṁ, </span></div><p><div class=verse-container id=tha-ap5:17.2><span>vitthārena ca dvādasa; </span></div><p><div class=verse-container id=tha-ap5:17.3><span>Rammaṇaṁ nāma nagaraṁ, </span></div><p><div class=verse-container id=tha-ap5:17.4><span>daḷhapākāratoraṇaṁ. </span></div><p><div class=verse-container id=tha-ap5:18.1><span>Āyāmato pañcasataṁ, </span></div><p><div class=verse-container id=tha-ap5:18.2><span>vitthārena tadaḍḍhakaṁ; </span></div><p><div class=verse-container id=tha-ap5:18.3><span>Ākiṇṇaṁ janakāyehi, </span></div><p><div class=verse-container id=tha-ap5:18.4><span>tidasānaṁ puraṁ viya. </span></div><p><div class=verse-container id=tha-ap5:19.1><span>Yathā sūcighare sūcī, </span></div><p><div class=verse-container id=tha-ap5:19.2><span>pakkhittā paṇṇavīsati; </span></div><p><div class=verse-container id=tha-ap5:19.3><span>Aññamaññaṁ paghaṭṭenti, </span></div><p><div class=verse-container id=tha-ap5:19.4><span>ākiṇṇaṁ hoti laṅkataṁ. </span></div><p><div class=verse-container id=tha-ap5:20.1><span>Evampi nagaraṁ mayhaṁ, </span></div><p><div class=verse-container id=tha-ap5:20.2><span>hatthissarathasaṅkulaṁ; </span></div><p><div class=verse-container id=tha-ap5:20.3><span>Manussehi sadākiṇṇaṁ, </span></div><p><div class=verse-container id=tha-ap5:20.4><span>rammaṇaṁ nagaruttamaṁ. </span></div><p><div class=verse-container id=tha-ap5:21.1><span>Tattha bhutvā pivitvā ca, </span></div><p><div class=verse-container id=tha-ap5:21.2><span>puna devattanaṁ gato; </span></div><p><div class=verse-container id=tha-ap5:21.3><span>Bhave pacchimake mayhaṁ, </span></div><p><div class=verse-container id=tha-ap5:21.4><span>ahosi kulasampadā. </span></div><p><div class=verse-container id=tha-ap5:22.1><span>Brāhmaññakulasambhūto, </span></div><p><div class=verse-container id=tha-ap5:22.2><span>mahāratanasañcayo; </span></div><p><div class=verse-container id=tha-ap5:22.3><span>Asītikoṭiyo hitvā, </span></div><p><div class=verse-container id=tha-ap5:22.4><span>hiraññassāpi pabbajiṁ. </span></div><p><div class=verse-container id=tha-ap5:23.1><span>Paṭisambhidā catasso, </span></div><p><div class=verse-container id=tha-ap5:23.2><span>vimokkhāpi ca aṭṭhime; </span></div><p><div class=verse-container id=tha-ap5:23.3><span>Chaḷabhiññā sacchikatā, </span></div><p><div class=verse-container id=tha-ap5:23.4><span>kataṁ buddhassa sāsanaṁ”. </span></div><p><div class=verse-container id=tha-ap5:24.1><span>Itthaṁ sudaṁ āyasmā mahākassapo thero imā gāthāyo abhāsitthāti. </span></div><p><div class=verse-container id=tha-ap5:25.1><span>Mahākassapattherassāpadānaṁ tatiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0004.html>Previous</a><a href=/canon/en/pli/ms/sutta/kn/tha-ap/tha-ap0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>