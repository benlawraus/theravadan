<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0414.html>Previous</a><a href=/canon/en/pli/ms/sutta/kn/tha-ap/tha-ap0416.html>Next</a></div><p><div class=verse-container id=tha-ap415:0.1><span>Therāpadāna </span></div><p><div class=verse-container id=tha-ap415:0.2><span>Bhaddālivagga </span></div><p><div class=verse-container id=tha-ap415:0.3><span class=big-bold>3 Tiṇasūlakachādaniyattheraapadāna </span></div><p><div class=verse-container id=tha-ap415:1.1><span>“Jātiṁ jarañca maraṇaṁ, </span></div><p><div class=verse-container id=tha-ap415:1.2><span>paccavekkhiṁ ahaṁ tadā; </span></div><p><div class=verse-container id=tha-ap415:1.3><span>Ekako abhinikkhamma, </span></div><p><div class=verse-container id=tha-ap415:1.4><span>pabbajiṁ anagāriyaṁ. </span></div><p><div class=verse-container id=tha-ap415:2.1><span>Caramānonupubbena, </span></div><p><div class=verse-container id=tha-ap415:2.2><span>gaṅgātīraṁ upāgamiṁ; </span></div><p><div class=verse-container id=tha-ap415:2.3><span>Tatthaddasāsiṁ pathaviṁ, </span></div><p><div class=verse-container id=tha-ap415:2.4><span>gaṅgātīre samunnataṁ. </span></div><p><div class=verse-container id=tha-ap415:3.1><span>Assamaṁ tattha māpetvā, </span></div><p><div class=verse-container id=tha-ap415:3.2><span>vasāmi assame ahaṁ; </span></div><p><div class=verse-container id=tha-ap415:3.3><span>Sukato caṅkamo mayhaṁ, </span></div><p><div class=verse-container id=tha-ap415:3.4><span>nānādijagaṇāyuto. </span></div><p><div class=verse-container id=tha-ap415:4.1><span>Mamupenti ca vissatthā, </span></div><p><div class=verse-container id=tha-ap415:4.2><span>kūjanti ca manoharaṁ; </span></div><p><div class=verse-container id=tha-ap415:4.3><span>Ramamāno saha tehi, </span></div><p><div class=verse-container id=tha-ap415:4.4><span>vasāmi assame ahaṁ. </span></div><p><div class=verse-container id=tha-ap415:5.1><span>Mama assamasāmantā, </span></div><p><div class=verse-container id=tha-ap415:5.2><span>migarājā catukkamo; </span></div><p><div class=verse-container id=tha-ap415:5.3><span>Āsayā abhinikkhamma, </span></div><p><div class=verse-container id=tha-ap415:5.4><span>gajji so asanī viya. </span></div><p><div class=verse-container id=tha-ap415:6.1><span>Nadite migarāje ca, </span></div><p><div class=verse-container id=tha-ap415:6.2><span>hāso me udapajjatha; </span></div><p><div class=verse-container id=tha-ap415:6.3><span>Migarājaṁ gavesanto, </span></div><p><div class=verse-container id=tha-ap415:6.4><span>addasaṁ lokanāyakaṁ. </span></div><p><div class=verse-container id=tha-ap415:7.1><span>Disvānāhaṁ devadevaṁ, </span></div><p><div class=verse-container id=tha-ap415:7.2><span>tissaṁ lokagganāyakaṁ; </span></div><p><div class=verse-container id=tha-ap415:7.3><span>Haṭṭho haṭṭhena cittena, </span></div><p><div class=verse-container id=tha-ap415:7.4><span>pūjayiṁ nāgakesaraṁ. </span></div><p><div class=verse-container id=tha-ap415:8.1><span>Uggacchantaṁva sūriyaṁ, </span></div><p><div class=verse-container id=tha-ap415:8.2><span>sālarājaṁva pupphitaṁ; </span></div><p><div class=verse-container id=tha-ap415:8.3><span>Osadhiṁva virocantaṁ, </span></div><p><div class=verse-container id=tha-ap415:8.4><span>santhaviṁ lokanāyakaṁ. </span></div><p><div class=verse-container id=tha-ap415:9.1><span>‘Tava ñāṇena sabbaññu, </span></div><p><div class=verse-container id=tha-ap415:9.2><span>mocesimaṁ sadevakaṁ; </span></div><p><div class=verse-container id=tha-ap415:9.3><span>Tavaṁ ārādhayitvāna, </span></div><p><div class=verse-container id=tha-ap415:9.4><span>jātiyā parimuccare. </span></div><p><div class=verse-container id=tha-ap415:10.1><span>Adassanena sabbaññu, </span></div><p><div class=verse-container id=tha-ap415:10.2><span>buddhānaṁ sabbadassinaṁ; </span></div><p><div class=verse-container id=tha-ap415:10.3><span>Patantivīcinirayaṁ, </span></div><p><div class=verse-container id=tha-ap415:10.4><span>rāgadosehi ophuṭā. </span></div><p><div class=verse-container id=tha-ap415:11.1><span>Tava dassanamāgamma, </span></div><p><div class=verse-container id=tha-ap415:11.2><span>sabbaññu lokanāyaka; </span></div><p><div class=verse-container id=tha-ap415:11.3><span>Pamuccanti bhavā sabbā, </span></div><p><div class=verse-container id=tha-ap415:11.4><span>phusanti amataṁ padaṁ. </span></div><p><div class=verse-container id=tha-ap415:12.1><span>Yadā buddhā cakkhumanto, </span></div><p><div class=verse-container id=tha-ap415:12.2><span>uppajjanti pabhaṅkarā; </span></div><p><div class=verse-container id=tha-ap415:12.3><span>Kilese jhāpayitvāna, </span></div><p><div class=verse-container id=tha-ap415:12.4><span>ālokaṁ dassayanti te’. </span></div><p><div class=verse-container id=tha-ap415:13.1><span>Kittayitvāna sambuddhaṁ, </span></div><p><div class=verse-container id=tha-ap415:13.2><span>tissaṁ lokagganāyakaṁ; </span></div><p><div class=verse-container id=tha-ap415:13.3><span>Haṭṭho haṭṭhena cittena, </span></div><p><div class=verse-container id=tha-ap415:13.4><span>tiṇasūlaṁ apūjayiṁ. </span></div><p><div class=verse-container id=tha-ap415:14.1><span>Mama saṅkappamaññāya, </span></div><p><div class=verse-container id=tha-ap415:14.2><span>tisso lokagganāyako; </span></div><p><div class=verse-container id=tha-ap415:14.3><span>Sakāsane nisīditvā, </span></div><p><div class=verse-container id=tha-ap415:14.4><span>imā gāthā abhāsatha. </span></div><p><div class=verse-container id=tha-ap415:15.1><span>‘Yo maṁ pupphehi chādesi, </span></div><p><div class=verse-container id=tha-ap415:15.2><span>pasanno sehi pāṇibhi; </span></div><p><div class=verse-container id=tha-ap415:15.3><span>Tamahaṁ kittayissāmi, </span></div><p><div class=verse-container id=tha-ap415:15.4><span>suṇātha mama bhāsato. </span></div><p><div class=verse-container id=tha-ap415:16.1><span>Pañcavīsatikkhattuṁ so, </span></div><p><div class=verse-container id=tha-ap415:16.2><span>devarajjaṁ karissati; </span></div><p><div class=verse-container id=tha-ap415:16.3><span>Pañcasattatikkhattuñca, </span></div><p><div class=verse-container id=tha-ap415:16.4><span>cakkavattī bhavissati. </span></div><p><div class=verse-container id=tha-ap415:17.1><span>Padesarajjaṁ vipulaṁ, </span></div><p><div class=verse-container id=tha-ap415:17.2><span>gaṇanāto asaṅkhiyaṁ; </span></div><p><div class=verse-container id=tha-ap415:17.3><span>Tassa kammanissandena, </span></div><p><div class=verse-container id=tha-ap415:17.4><span>pupphānaṁ pūjanāya ca. </span></div><p><div class=verse-container id=tha-ap415:18.1><span>Sīsaṁnhāto cayaṁ poso, </span></div><p><div class=verse-container id=tha-ap415:18.2><span>pupphamākaṅkhate yadi; </span></div><p><div class=verse-container id=tha-ap415:18.3><span>Puññakammena saṁyuttaṁ, </span></div><p><div class=verse-container id=tha-ap415:18.4><span>purato pātubhavissati. </span></div><p><div class=verse-container id=tha-ap415:19.1><span>Yaṁ yaṁ icchati kāmehi, </span></div><p><div class=verse-container id=tha-ap415:19.2><span>taṁ taṁ pātubhavissati; </span></div><p><div class=verse-container id=tha-ap415:19.3><span>Saṅkappaṁ paripūretvā, </span></div><p><div class=verse-container id=tha-ap415:19.4><span>nibbāyissatināsavo’. </span></div><p><div class=verse-container id=tha-ap415:20.1><span>Aṭṭhārasamaṁ bhāṇavāraṁ. </span></div><p><div class=verse-container id=tha-ap415:21.1><span>Kilese jhāpayitvāna, </span></div><p><div class=verse-container id=tha-ap415:21.2><span>sampajāno patissato; </span></div><p><div class=verse-container id=tha-ap415:21.3><span>Ekāsane nisīditvā, </span></div><p><div class=verse-container id=tha-ap415:21.4><span>arahattamapāpuṇiṁ. </span></div><p><div class=verse-container id=tha-ap415:22.1><span>Caṅkamanto nipajjanto, </span></div><p><div class=verse-container id=tha-ap415:22.2><span>nisinno uda vā ṭhito; </span></div><p><div class=verse-container id=tha-ap415:22.3><span>Buddhaseṭṭhaṁ saritvāna, </span></div><p><div class=verse-container id=tha-ap415:22.4><span>viharāmi ahaṁ sadā. </span></div><p><div class=verse-container id=tha-ap415:23.1><span>Cīvare piṇḍapāte ca, </span></div><p><div class=verse-container id=tha-ap415:23.2><span>paccaye sayanāsane; </span></div><p><div class=verse-container id=tha-ap415:23.3><span>Tattha me ūnatā natthi, </span></div><p><div class=verse-container id=tha-ap415:23.4><span>buddhapūjāyidaṁ phalaṁ. </span></div><p><div class=verse-container id=tha-ap415:24.1><span>So dāni patto amataṁ, </span></div><p><div class=verse-container id=tha-ap415:24.2><span>santaṁ padamanuttaraṁ; </span></div><p><div class=verse-container id=tha-ap415:24.3><span>Sabbāsave pariññāya, </span></div><p><div class=verse-container id=tha-ap415:24.4><span>viharāmi anāsavo. </span></div><p><div class=verse-container id=tha-ap415:25.1><span>Dvenavute ito kappe, </span></div><p><div class=verse-container id=tha-ap415:25.2><span>yaṁ pupphamabhipūjayiṁ; </span></div><p><div class=verse-container id=tha-ap415:25.3><span>Duggatiṁ nābhijānāmi, </span></div><p><div class=verse-container id=tha-ap415:25.4><span>buddhapūjāyidaṁ phalaṁ. </span></div><p><div class=verse-container id=tha-ap415:26.1><span>Kilesā jhāpitā mayhaṁ, </span></div><p><div class=verse-container id=tha-ap415:26.2><span>…pe… </span></div><p><div class=verse-container id=tha-ap415:26.3><span>viharāmi anāsavo. </span></div><p><div class=verse-container id=tha-ap415:27.1><span>Svāgataṁ vata me āsi, </span></div><p><div class=verse-container id=tha-ap415:27.2><span>…pe… </span></div><p><div class=verse-container id=tha-ap415:27.3><span>kataṁ buddhassa sāsanaṁ. </span></div><p><div class=verse-container id=tha-ap415:28.1><span>Paṭisambhidā catasso, </span></div><p><div class=verse-container id=tha-ap415:28.2><span>…pe… </span></div><p><div class=verse-container id=tha-ap415:28.3><span>kataṁ buddhassa sāsanaṁ”. </span></div><p><div class=verse-container id=tha-ap415:29.1><span>Itthaṁ sudaṁ āyasmā tiṇasūlakachādaniyo thero imā gāthāyo abhāsitthāti. </span></div><p><div class=verse-container id=tha-ap415:30.1><span>Tiṇasūlakachādaniyattherassāpadānaṁ tatiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0414.html>Previous</a><a href=/canon/en/pli/ms/sutta/kn/tha-ap/tha-ap0416.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>