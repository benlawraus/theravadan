<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0414.html>Previous</a><a href=/canon/en/pli/ms/sutta/kn/tha-ap/tha-ap0416.html>Next</a></div><p id=tha-ap415:0.1><span class=root>Therāpadāna </span><br><p id=tha-ap415:0.2><span class=root>Bhaddālivagga </span><br><p id=tha-ap415:0.3><span class="root big-bold">3 Tiṇasūlakachādaniyattheraapadāna </span><br><p id=tha-ap415:1.1><span class=root>“Jātiṁ jarañca maraṇaṁ, </span><br><p id=tha-ap415:1.2><span class=root>paccavekkhiṁ ahaṁ tadā; </span><br><p id=tha-ap415:1.3><span class=root>Ekako abhinikkhamma, </span><br><p id=tha-ap415:1.4><span class=root>pabbajiṁ anagāriyaṁ. </span><br><p id=tha-ap415:2.1><span class=root>Caramānonupubbena, </span><br><p id=tha-ap415:2.2><span class=root>gaṅgātīraṁ upāgamiṁ; </span><br><p id=tha-ap415:2.3><span class=root>Tatthaddasāsiṁ pathaviṁ, </span><br><p id=tha-ap415:2.4><span class=root>gaṅgātīre samunnataṁ. </span><br><p id=tha-ap415:3.1><span class=root>Assamaṁ tattha māpetvā, </span><br><p id=tha-ap415:3.2><span class=root>vasāmi assame ahaṁ; </span><br><p id=tha-ap415:3.3><span class=root>Sukato caṅkamo mayhaṁ, </span><br><p id=tha-ap415:3.4><span class=root>nānādijagaṇāyuto. </span><br><p id=tha-ap415:4.1><span class=root>Mamupenti ca vissatthā, </span><br><p id=tha-ap415:4.2><span class=root>kūjanti ca manoharaṁ; </span><br><p id=tha-ap415:4.3><span class=root>Ramamāno saha tehi, </span><br><p id=tha-ap415:4.4><span class=root>vasāmi assame ahaṁ. </span><br><p id=tha-ap415:5.1><span class=root>Mama assamasāmantā, </span><br><p id=tha-ap415:5.2><span class=root>migarājā catukkamo; </span><br><p id=tha-ap415:5.3><span class=root>Āsayā abhinikkhamma, </span><br><p id=tha-ap415:5.4><span class=root>gajji so asanī viya. </span><br><p id=tha-ap415:6.1><span class=root>Nadite migarāje ca, </span><br><p id=tha-ap415:6.2><span class=root>hāso me udapajjatha; </span><br><p id=tha-ap415:6.3><span class=root>Migarājaṁ gavesanto, </span><br><p id=tha-ap415:6.4><span class=root>addasaṁ lokanāyakaṁ. </span><br><p id=tha-ap415:7.1><span class=root>Disvānāhaṁ devadevaṁ, </span><br><p id=tha-ap415:7.2><span class=root>tissaṁ lokagganāyakaṁ; </span><br><p id=tha-ap415:7.3><span class=root>Haṭṭho haṭṭhena cittena, </span><br><p id=tha-ap415:7.4><span class=root>pūjayiṁ nāgakesaraṁ. </span><br><p id=tha-ap415:8.1><span class=root>Uggacchantaṁva sūriyaṁ, </span><br><p id=tha-ap415:8.2><span class=root>sālarājaṁva pupphitaṁ; </span><br><p id=tha-ap415:8.3><span class=root>Osadhiṁva virocantaṁ, </span><br><p id=tha-ap415:8.4><span class=root>santhaviṁ lokanāyakaṁ. </span><br><p id=tha-ap415:9.1><span class=root>‘Tava ñāṇena sabbaññu, </span><br><p id=tha-ap415:9.2><span class=root>mocesimaṁ sadevakaṁ; </span><br><p id=tha-ap415:9.3><span class=root>Tavaṁ ārādhayitvāna, </span><br><p id=tha-ap415:9.4><span class=root>jātiyā parimuccare. </span><br><p id=tha-ap415:10.1><span class=root>Adassanena sabbaññu, </span><br><p id=tha-ap415:10.2><span class=root>buddhānaṁ sabbadassinaṁ; </span><br><p id=tha-ap415:10.3><span class=root>Patantivīcinirayaṁ, </span><br><p id=tha-ap415:10.4><span class=root>rāgadosehi ophuṭā. </span><br><p id=tha-ap415:11.1><span class=root>Tava dassanamāgamma, </span><br><p id=tha-ap415:11.2><span class=root>sabbaññu lokanāyaka; </span><br><p id=tha-ap415:11.3><span class=root>Pamuccanti bhavā sabbā, </span><br><p id=tha-ap415:11.4><span class=root>phusanti amataṁ padaṁ. </span><br><p id=tha-ap415:12.1><span class=root>Yadā buddhā cakkhumanto, </span><br><p id=tha-ap415:12.2><span class=root>uppajjanti pabhaṅkarā; </span><br><p id=tha-ap415:12.3><span class=root>Kilese jhāpayitvāna, </span><br><p id=tha-ap415:12.4><span class=root>ālokaṁ dassayanti te’. </span><br><p id=tha-ap415:13.1><span class=root>Kittayitvāna sambuddhaṁ, </span><br><p id=tha-ap415:13.2><span class=root>tissaṁ lokagganāyakaṁ; </span><br><p id=tha-ap415:13.3><span class=root>Haṭṭho haṭṭhena cittena, </span><br><p id=tha-ap415:13.4><span class=root>tiṇasūlaṁ apūjayiṁ. </span><br><p id=tha-ap415:14.1><span class=root>Mama saṅkappamaññāya, </span><br><p id=tha-ap415:14.2><span class=root>tisso lokagganāyako; </span><br><p id=tha-ap415:14.3><span class=root>Sakāsane nisīditvā, </span><br><p id=tha-ap415:14.4><span class=root>imā gāthā abhāsatha. </span><br><p id=tha-ap415:15.1><span class=root>‘Yo maṁ pupphehi chādesi, </span><br><p id=tha-ap415:15.2><span class=root>pasanno sehi pāṇibhi; </span><br><p id=tha-ap415:15.3><span class=root>Tamahaṁ kittayissāmi, </span><br><p id=tha-ap415:15.4><span class=root>suṇātha mama bhāsato. </span><br><p id=tha-ap415:16.1><span class=root>Pañcavīsatikkhattuṁ so, </span><br><p id=tha-ap415:16.2><span class=root>devarajjaṁ karissati; </span><br><p id=tha-ap415:16.3><span class=root>Pañcasattatikkhattuñca, </span><br><p id=tha-ap415:16.4><span class=root>cakkavattī bhavissati. </span><br><p id=tha-ap415:17.1><span class=root>Padesarajjaṁ vipulaṁ, </span><br><p id=tha-ap415:17.2><span class=root>gaṇanāto asaṅkhiyaṁ; </span><br><p id=tha-ap415:17.3><span class=root>Tassa kammanissandena, </span><br><p id=tha-ap415:17.4><span class=root>pupphānaṁ pūjanāya ca. </span><br><p id=tha-ap415:18.1><span class=root>Sīsaṁnhāto cayaṁ poso, </span><br><p id=tha-ap415:18.2><span class=root>pupphamākaṅkhate yadi; </span><br><p id=tha-ap415:18.3><span class=root>Puññakammena saṁyuttaṁ, </span><br><p id=tha-ap415:18.4><span class=root>purato pātubhavissati. </span><br><p id=tha-ap415:19.1><span class=root>Yaṁ yaṁ icchati kāmehi, </span><br><p id=tha-ap415:19.2><span class=root>taṁ taṁ pātubhavissati; </span><br><p id=tha-ap415:19.3><span class=root>Saṅkappaṁ paripūretvā, </span><br><p id=tha-ap415:19.4><span class=root>nibbāyissatināsavo’. </span><br><p id=tha-ap415:20.1><span class=root>Aṭṭhārasamaṁ bhāṇavāraṁ. </span><br><p id=tha-ap415:21.1><span class=root>Kilese jhāpayitvāna, </span><br><p id=tha-ap415:21.2><span class=root>sampajāno patissato; </span><br><p id=tha-ap415:21.3><span class=root>Ekāsane nisīditvā, </span><br><p id=tha-ap415:21.4><span class=root>arahattamapāpuṇiṁ. </span><br><p id=tha-ap415:22.1><span class=root>Caṅkamanto nipajjanto, </span><br><p id=tha-ap415:22.2><span class=root>nisinno uda vā ṭhito; </span><br><p id=tha-ap415:22.3><span class=root>Buddhaseṭṭhaṁ saritvāna, </span><br><p id=tha-ap415:22.4><span class=root>viharāmi ahaṁ sadā. </span><br><p id=tha-ap415:23.1><span class=root>Cīvare piṇḍapāte ca, </span><br><p id=tha-ap415:23.2><span class=root>paccaye sayanāsane; </span><br><p id=tha-ap415:23.3><span class=root>Tattha me ūnatā natthi, </span><br><p id=tha-ap415:23.4><span class=root>buddhapūjāyidaṁ phalaṁ. </span><br><p id=tha-ap415:24.1><span class=root>So dāni patto amataṁ, </span><br><p id=tha-ap415:24.2><span class=root>santaṁ padamanuttaraṁ; </span><br><p id=tha-ap415:24.3><span class=root>Sabbāsave pariññāya, </span><br><p id=tha-ap415:24.4><span class=root>viharāmi anāsavo. </span><br><p id=tha-ap415:25.1><span class=root>Dvenavute ito kappe, </span><br><p id=tha-ap415:25.2><span class=root>yaṁ pupphamabhipūjayiṁ; </span><br><p id=tha-ap415:25.3><span class=root>Duggatiṁ nābhijānāmi, </span><br><p id=tha-ap415:25.4><span class=root>buddhapūjāyidaṁ phalaṁ. </span><br><p id=tha-ap415:26.1><span class=root>Kilesā jhāpitā mayhaṁ, </span><br><p id=tha-ap415:26.2><span class=root>…pe… </span><br><p id=tha-ap415:26.3><span class=root>viharāmi anāsavo. </span><br><p id=tha-ap415:27.1><span class=root>Svāgataṁ vata me āsi, </span><br><p id=tha-ap415:27.2><span class=root>…pe… </span><br><p id=tha-ap415:27.3><span class=root>kataṁ buddhassa sāsanaṁ. </span><br><p id=tha-ap415:28.1><span class=root>Paṭisambhidā catasso, </span><br><p id=tha-ap415:28.2><span class=root>…pe… </span><br><p id=tha-ap415:28.3><span class=root>kataṁ buddhassa sāsanaṁ”. </span><br><p id=tha-ap415:29.1><span class=root>Itthaṁ sudaṁ āyasmā tiṇasūlakachādaniyo thero imā gāthāyo abhāsitthāti. </span><br><p id=tha-ap415:30.1><span class=root>Tiṇasūlakachādaniyattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>