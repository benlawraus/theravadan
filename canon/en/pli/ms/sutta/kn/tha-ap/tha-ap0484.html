<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0483.html>Previous</a><a href=/canon/en/pli/ms/sutta/kn/tha-ap/tha-ap0485.html>Next</a></div><p id=tha-ap484:0.1><span class=root>Therāpadāna </span><br><p id=tha-ap484:0.2><span class=root>Paṁsukūlavagga </span><br><p id=tha-ap484:0.3><span class="root big-bold">Buddhasaññakattheraapadāna </span><br><p id=tha-ap484:1.1><span class=root>“Ajjhāyako mantadharo, </span><br><p id=tha-ap484:1.2><span class=root>tiṇṇaṁ vedāna pāragū; </span><br><p id=tha-ap484:1.3><span class=root>Lakkhaṇe itihāse ca, </span><br><p id=tha-ap484:1.4><span class=root>sanighaṇḍusakeṭubhe. </span><br><p id=tha-ap484:2.1><span class=root>Nadīsotapaṭibhāgā, </span><br><p id=tha-ap484:2.2><span class=root>sissā āyanti me tadā; </span><br><p id=tha-ap484:2.3><span class=root>Tesāhaṁ mante vācemi, </span><br><p id=tha-ap484:2.4><span class=root>rattindivamatandito. </span><br><p id=tha-ap484:3.1><span class=root>Siddhattho nāma sambuddho, </span><br><p id=tha-ap484:3.2><span class=root>loke uppajji tāvade; </span><br><p id=tha-ap484:3.3><span class=root>Tamandhakāraṁ nāsetvā, </span><br><p id=tha-ap484:3.4><span class=root>ñāṇālokaṁ pavattayi. </span><br><p id=tha-ap484:4.1><span class=root>Mama aññataro sisso, </span><br><p id=tha-ap484:4.2><span class=root>sissānaṁ so kathesi me; </span><br><p id=tha-ap484:4.3><span class=root>Sutvāna te etamatthaṁ, </span><br><p id=tha-ap484:4.4><span class=root>ārocesuṁ mamaṁ tadā. </span><br><p id=tha-ap484:5.1><span class=root>‘Buddho loke samuppanno, </span><br><p id=tha-ap484:5.2><span class=root>sabbaññū lokanāyako; </span><br><p id=tha-ap484:5.3><span class=root>Tassānuvattati jano, </span><br><p id=tha-ap484:5.4><span class=root>lābho amhaṁ na vijjati. </span><br><p id=tha-ap484:6.1><span class=root>Adhiccuppattikā buddhā, </span><br><p id=tha-ap484:6.2><span class=root>cakkhumanto mahāyasā; </span><br><p id=tha-ap484:6.3><span class=root>Yannūnāhaṁ buddhaseṭṭhaṁ, </span><br><p id=tha-ap484:6.4><span class=root>passeyyaṁ lokanāyakaṁ’. </span><br><p id=tha-ap484:7.1><span class=root>Ajinaṁ me gahetvāna, </span><br><p id=tha-ap484:7.2><span class=root>vākacīraṁ kamaṇḍaluṁ; </span><br><p id=tha-ap484:7.3><span class=root>Assamā abhinikkhamma, </span><br><p id=tha-ap484:7.4><span class=root>sisse āmantayiṁ ahaṁ. </span><br><p id=tha-ap484:8.1><span class=root>Odumbarikapupphaṁva, </span><br><p id=tha-ap484:8.2><span class=root>candamhi sasakaṁ yathā; </span><br><p id=tha-ap484:8.3><span class=root>Vāyasānaṁ yathā khīraṁ, </span><br><p id=tha-ap484:8.4><span class=root>dullabho lokanāyako. </span><br><p id=tha-ap484:9.1><span class=root>Buddho lokamhi uppanno, </span><br><p id=tha-ap484:9.2><span class=root>manussattampi dullabhaṁ; </span><br><p id=tha-ap484:9.3><span class=root>Ubhosu vijjamānesu, </span><br><p id=tha-ap484:9.4><span class=root>savanañca sudullabhaṁ. </span><br><p id=tha-ap484:10.1><span class=root>Buddho loke samuppanno, </span><br><p id=tha-ap484:10.2><span class=root>cakkhuṁ lacchāma no bhavaṁ; </span><br><p id=tha-ap484:10.3><span class=root>Etha sabbe gamissāma, </span><br><p id=tha-ap484:10.4><span class=root>sammāsambuddhasantikaṁ. </span><br><p id=tha-ap484:11.1><span class=root>Kamaṇḍaludharā sabbe, </span><br><p id=tha-ap484:11.2><span class=root>kharājinanivāsino; </span><br><p id=tha-ap484:11.3><span class=root>Te jaṭā bhārabharitā, </span><br><p id=tha-ap484:11.4><span class=root>nikkhamuṁ vipinā tadā. </span><br><p id=tha-ap484:12.1><span class=root>Yugamattaṁ pekkhamānā, </span><br><p id=tha-ap484:12.2><span class=root>uttamatthaṁ gavesino; </span><br><p id=tha-ap484:12.3><span class=root>Āsattidosarahitā, </span><br><p id=tha-ap484:12.4><span class=root>asambhītāva kesarī. </span><br><p id=tha-ap484:13.1><span class=root>Appakiccā aloluppā, </span><br><p id=tha-ap484:13.2><span class=root>nipakā santavuttino; </span><br><p id=tha-ap484:13.3><span class=root>Uñchāya caramānā te, </span><br><p id=tha-ap484:13.4><span class=root>buddhaseṭṭhamupāgamuṁ. </span><br><p id=tha-ap484:14.1><span class=root>Diyaḍḍhayojane sese, </span><br><p id=tha-ap484:14.2><span class=root>byādhi me upapajjatha; </span><br><p id=tha-ap484:14.3><span class=root>Buddhaseṭṭhaṁ saritvāna, </span><br><p id=tha-ap484:14.4><span class=root>tattha kālaṅkato ahaṁ. </span><br><p id=tha-ap484:15.1><span class=root>Catunnavutito kappe, </span><br><p id=tha-ap484:15.2><span class=root>yaṁ saññamalabhiṁ tadā; </span><br><p id=tha-ap484:15.3><span class=root>Duggatiṁ nābhijānāmi, </span><br><p id=tha-ap484:15.4><span class=root>buddhasaññāyidaṁ phalaṁ. </span><br><p id=tha-ap484:16.1><span class=root>Kilesā jhāpitā mayhaṁ, </span><br><p id=tha-ap484:16.2><span class=root>…pe… </span><br><p id=tha-ap484:16.3><span class=root>viharāmi anāsavo. </span><br><p id=tha-ap484:17.1><span class=root>Svāgataṁ vata me āsi, </span><br><p id=tha-ap484:17.2><span class=root>…pe… </span><br><p id=tha-ap484:17.3><span class=root>kataṁ buddhassa sāsanaṁ. </span><br><p id=tha-ap484:18.1><span class=root>Paṭisambhidā catasso, </span><br><p id=tha-ap484:18.2><span class=root>…pe… </span><br><p id=tha-ap484:18.3><span class=root>kataṁ buddhassa sāsanaṁ”. </span><br><p id=tha-ap484:19.1><span class=root>Itthaṁ sudaṁ āyasmā buddhasaññako thero imā gāthāyo abhāsitthāti. </span><br><p id=tha-ap484:20.1><span class=root>Buddhasaññakattherassāpadānaṁ dutiyaṁ. </span><br></main><footer class="container footer"><small><a href=/about/>Contact info</a></small></footer>