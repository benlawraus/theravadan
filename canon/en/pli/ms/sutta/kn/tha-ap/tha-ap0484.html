<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0483.html>Previous</a><a href=/canon/en/pli/ms/sutta/kn/tha-ap/tha-ap0485.html>Next</a></div><p><div class=verse-container id=tha-ap484:0.1><span>Therāpadāna </span></div><p><div class=verse-container id=tha-ap484:0.2><span>Paṁsukūlavagga </span></div><p><div class=verse-container id=tha-ap484:0.3><span class=big-bold>Buddhasaññakattheraapadāna </span></div><p><div class=verse-container id=tha-ap484:1.1><span>“Ajjhāyako mantadharo, </span></div><p><div class=verse-container id=tha-ap484:1.2><span>tiṇṇaṁ vedāna pāragū; </span></div><p><div class=verse-container id=tha-ap484:1.3><span>Lakkhaṇe itihāse ca, </span></div><p><div class=verse-container id=tha-ap484:1.4><span>sanighaṇḍusakeṭubhe. </span></div><p><div class=verse-container id=tha-ap484:2.1><span>Nadīsotapaṭibhāgā, </span></div><p><div class=verse-container id=tha-ap484:2.2><span>sissā āyanti me tadā; </span></div><p><div class=verse-container id=tha-ap484:2.3><span>Tesāhaṁ mante vācemi, </span></div><p><div class=verse-container id=tha-ap484:2.4><span>rattindivamatandito. </span></div><p><div class=verse-container id=tha-ap484:3.1><span>Siddhattho nāma sambuddho, </span></div><p><div class=verse-container id=tha-ap484:3.2><span>loke uppajji tāvade; </span></div><p><div class=verse-container id=tha-ap484:3.3><span>Tamandhakāraṁ nāsetvā, </span></div><p><div class=verse-container id=tha-ap484:3.4><span>ñāṇālokaṁ pavattayi. </span></div><p><div class=verse-container id=tha-ap484:4.1><span>Mama aññataro sisso, </span></div><p><div class=verse-container id=tha-ap484:4.2><span>sissānaṁ so kathesi me; </span></div><p><div class=verse-container id=tha-ap484:4.3><span>Sutvāna te etamatthaṁ, </span></div><p><div class=verse-container id=tha-ap484:4.4><span>ārocesuṁ mamaṁ tadā. </span></div><p><div class=verse-container id=tha-ap484:5.1><span>‘Buddho loke samuppanno, </span></div><p><div class=verse-container id=tha-ap484:5.2><span>sabbaññū lokanāyako; </span></div><p><div class=verse-container id=tha-ap484:5.3><span>Tassānuvattati jano, </span></div><p><div class=verse-container id=tha-ap484:5.4><span>lābho amhaṁ na vijjati. </span></div><p><div class=verse-container id=tha-ap484:6.1><span>Adhiccuppattikā buddhā, </span></div><p><div class=verse-container id=tha-ap484:6.2><span>cakkhumanto mahāyasā; </span></div><p><div class=verse-container id=tha-ap484:6.3><span>Yannūnāhaṁ buddhaseṭṭhaṁ, </span></div><p><div class=verse-container id=tha-ap484:6.4><span>passeyyaṁ lokanāyakaṁ’. </span></div><p><div class=verse-container id=tha-ap484:7.1><span>Ajinaṁ me gahetvāna, </span></div><p><div class=verse-container id=tha-ap484:7.2><span>vākacīraṁ kamaṇḍaluṁ; </span></div><p><div class=verse-container id=tha-ap484:7.3><span>Assamā abhinikkhamma, </span></div><p><div class=verse-container id=tha-ap484:7.4><span>sisse āmantayiṁ ahaṁ. </span></div><p><div class=verse-container id=tha-ap484:8.1><span>Odumbarikapupphaṁva, </span></div><p><div class=verse-container id=tha-ap484:8.2><span>candamhi sasakaṁ yathā; </span></div><p><div class=verse-container id=tha-ap484:8.3><span>Vāyasānaṁ yathā khīraṁ, </span></div><p><div class=verse-container id=tha-ap484:8.4><span>dullabho lokanāyako. </span></div><p><div class=verse-container id=tha-ap484:9.1><span>Buddho lokamhi uppanno, </span></div><p><div class=verse-container id=tha-ap484:9.2><span>manussattampi dullabhaṁ; </span></div><p><div class=verse-container id=tha-ap484:9.3><span>Ubhosu vijjamānesu, </span></div><p><div class=verse-container id=tha-ap484:9.4><span>savanañca sudullabhaṁ. </span></div><p><div class=verse-container id=tha-ap484:10.1><span>Buddho loke samuppanno, </span></div><p><div class=verse-container id=tha-ap484:10.2><span>cakkhuṁ lacchāma no bhavaṁ; </span></div><p><div class=verse-container id=tha-ap484:10.3><span>Etha sabbe gamissāma, </span></div><p><div class=verse-container id=tha-ap484:10.4><span>sammāsambuddhasantikaṁ. </span></div><p><div class=verse-container id=tha-ap484:11.1><span>Kamaṇḍaludharā sabbe, </span></div><p><div class=verse-container id=tha-ap484:11.2><span>kharājinanivāsino; </span></div><p><div class=verse-container id=tha-ap484:11.3><span>Te jaṭā bhārabharitā, </span></div><p><div class=verse-container id=tha-ap484:11.4><span>nikkhamuṁ vipinā tadā. </span></div><p><div class=verse-container id=tha-ap484:12.1><span>Yugamattaṁ pekkhamānā, </span></div><p><div class=verse-container id=tha-ap484:12.2><span>uttamatthaṁ gavesino; </span></div><p><div class=verse-container id=tha-ap484:12.3><span>Āsattidosarahitā, </span></div><p><div class=verse-container id=tha-ap484:12.4><span>asambhītāva kesarī. </span></div><p><div class=verse-container id=tha-ap484:13.1><span>Appakiccā aloluppā, </span></div><p><div class=verse-container id=tha-ap484:13.2><span>nipakā santavuttino; </span></div><p><div class=verse-container id=tha-ap484:13.3><span>Uñchāya caramānā te, </span></div><p><div class=verse-container id=tha-ap484:13.4><span>buddhaseṭṭhamupāgamuṁ. </span></div><p><div class=verse-container id=tha-ap484:14.1><span>Diyaḍḍhayojane sese, </span></div><p><div class=verse-container id=tha-ap484:14.2><span>byādhi me upapajjatha; </span></div><p><div class=verse-container id=tha-ap484:14.3><span>Buddhaseṭṭhaṁ saritvāna, </span></div><p><div class=verse-container id=tha-ap484:14.4><span>tattha kālaṅkato ahaṁ. </span></div><p><div class=verse-container id=tha-ap484:15.1><span>Catunnavutito kappe, </span></div><p><div class=verse-container id=tha-ap484:15.2><span>yaṁ saññamalabhiṁ tadā; </span></div><p><div class=verse-container id=tha-ap484:15.3><span>Duggatiṁ nābhijānāmi, </span></div><p><div class=verse-container id=tha-ap484:15.4><span>buddhasaññāyidaṁ phalaṁ. </span></div><p><div class=verse-container id=tha-ap484:16.1><span>Kilesā jhāpitā mayhaṁ, </span></div><p><div class=verse-container id=tha-ap484:16.2><span>…pe… </span></div><p><div class=verse-container id=tha-ap484:16.3><span>viharāmi anāsavo. </span></div><p><div class=verse-container id=tha-ap484:17.1><span>Svāgataṁ vata me āsi, </span></div><p><div class=verse-container id=tha-ap484:17.2><span>…pe… </span></div><p><div class=verse-container id=tha-ap484:17.3><span>kataṁ buddhassa sāsanaṁ. </span></div><p><div class=verse-container id=tha-ap484:18.1><span>Paṭisambhidā catasso, </span></div><p><div class=verse-container id=tha-ap484:18.2><span>…pe… </span></div><p><div class=verse-container id=tha-ap484:18.3><span>kataṁ buddhassa sāsanaṁ”. </span></div><p><div class=verse-container id=tha-ap484:19.1><span>Itthaṁ sudaṁ āyasmā buddhasaññako thero imā gāthāyo abhāsitthāti. </span></div><p><div class=verse-container id=tha-ap484:20.1><span>Buddhasaññakattherassāpadānaṁ dutiyaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0483.html>Previous</a><a href=/canon/en/pli/ms/sutta/kn/tha-ap/tha-ap0485.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>