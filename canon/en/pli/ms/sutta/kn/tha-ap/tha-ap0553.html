<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0552.html>Previous</a><a href=/canon/en/pli/ms/sutta/kn/tha-ap/tha-ap0554.html>Next</a></div><p><div class=verse-container id=tha-ap553:0.1><span>Therāpadāna </span></div><p><div class=verse-container id=tha-ap553:0.2><span>Yasavagga </span></div><p><div class=verse-container id=tha-ap553:0.3><span class=big-bold>Yasattheraapadāna </span></div><p><div class=verse-container id=tha-ap553:1.1><span>“Mahāsamuddaṁ oggayha, </span></div><p><div class=verse-container id=tha-ap553:1.2><span>bhavanaṁ me sunimmitaṁ; </span></div><p><div class=verse-container id=tha-ap553:1.3><span>Sunimmitā pokkharaṇī, </span></div><p><div class=verse-container id=tha-ap553:1.4><span>cakkavākūpakūjitā. </span></div><p><div class=verse-container id=tha-ap553:2.1><span>Mandārakehi sañchannā, </span></div><p><div class=verse-container id=tha-ap553:2.2><span>padumuppalakehi ca; </span></div><p><div class=verse-container id=tha-ap553:2.3><span>Nadī ca sandate tattha, </span></div><p><div class=verse-container id=tha-ap553:2.4><span>supatitthā manoramā. </span></div><p><div class=verse-container id=tha-ap553:3.1><span>Macchakacchapasañchannā, </span></div><p><div class=verse-container id=tha-ap553:3.2><span>nānādijasamotthaṭā; </span></div><p><div class=verse-container id=tha-ap553:3.3><span>Mayūrakoñcābhirudā, </span></div><p><div class=verse-container id=tha-ap553:3.4><span>kokilādīhi vagguhi. </span></div><p><div class=verse-container id=tha-ap553:4.1><span>Pārevatā ravihaṁsā, </span></div><p><div class=verse-container id=tha-ap553:4.2><span>cakkavākā nadīcarā; </span></div><p><div class=verse-container id=tha-ap553:4.3><span>Tittirā sālikā cettha, </span></div><p><div class=verse-container id=tha-ap553:4.4><span>pāvakā jīvaṁjīvakā. </span></div><p><div class=verse-container id=tha-ap553:5.1><span>Haṁsākoñcābhinaditā, </span></div><p><div class=verse-container id=tha-ap553:5.2><span>kosiyā piṅgalā bahū; </span></div><p><div class=verse-container id=tha-ap553:5.3><span>Sattaratanasampannā, </span></div><p><div class=verse-container id=tha-ap553:5.4><span>maṇimuttapavāḷikā. </span></div><p><div class=verse-container id=tha-ap553:6.1><span>Sabbe soṇṇamayā rukkhā, </span></div><p><div class=verse-container id=tha-ap553:6.2><span>nānākhandhasameritā; </span></div><p><div class=verse-container id=tha-ap553:6.3><span>Ujjotenti divārattiṁ, </span></div><p><div class=verse-container id=tha-ap553:6.4><span>bhavanaṁ sabbakālikaṁ. </span></div><p><div class=verse-container id=tha-ap553:7.1><span>Saṭṭhituriyasahassāni, </span></div><p><div class=verse-container id=tha-ap553:7.2><span>sāyaṁ pāto pavajjare; </span></div><p><div class=verse-container id=tha-ap553:7.3><span>Soḷasitthisahassāni, </span></div><p><div class=verse-container id=tha-ap553:7.4><span>parivārenti maṁ sadā. </span></div><p><div class=verse-container id=tha-ap553:8.1><span>Abhinikkhamma bhavanā, </span></div><p><div class=verse-container id=tha-ap553:8.2><span>sumedhaṁ lokanāyakaṁ; </span></div><p><div class=verse-container id=tha-ap553:8.3><span>Pasannacitto sumano, </span></div><p><div class=verse-container id=tha-ap553:8.4><span>vandayiṁ taṁ mahāyasaṁ. </span></div><p><div class=verse-container id=tha-ap553:9.1><span>Sambuddhaṁ abhivādetvā, </span></div><p><div class=verse-container id=tha-ap553:9.2><span>sasaṅghaṁ taṁ nimantayiṁ; </span></div><p><div class=verse-container id=tha-ap553:9.3><span>Adhivāsesi so dhīro, </span></div><p><div class=verse-container id=tha-ap553:9.4><span>sumedho lokanāyako. </span></div><p><div class=verse-container id=tha-ap553:10.1><span>Mama dhammakathaṁ katvā, </span></div><p><div class=verse-container id=tha-ap553:10.2><span>uyyojesi mahāmuni; </span></div><p><div class=verse-container id=tha-ap553:10.3><span>Sambuddhaṁ abhivādetvā, </span></div><p><div class=verse-container id=tha-ap553:10.4><span>bhavanaṁ me upāgamiṁ. </span></div><p><div class=verse-container id=tha-ap553:11.1><span>Āmantayiṁ parijanaṁ, </span></div><p><div class=verse-container id=tha-ap553:11.2><span>sabbe sannipatuṁ tadā; </span></div><p><div class=verse-container id=tha-ap553:11.3><span>‘Pubbaṇhasamayaṁ buddho, </span></div><p><div class=verse-container id=tha-ap553:11.4><span>bhavanaṁ āgamissati. </span></div><p><div class=verse-container id=tha-ap553:12.1><span>Lābhā amhaṁ suladdhā no, </span></div><p><div class=verse-container id=tha-ap553:12.2><span>ye vasāma tavantike; </span></div><p><div class=verse-container id=tha-ap553:12.3><span>Mayampi buddhaseṭṭhassa, </span></div><p><div class=verse-container id=tha-ap553:12.4><span>pūjayissāma satthuno’. </span></div><p><div class=verse-container id=tha-ap553:13.1><span>Annaṁ pānaṁ paṭṭhapetvā, </span></div><p><div class=verse-container id=tha-ap553:13.2><span>kālaṁ ārocayiṁ ahaṁ; </span></div><p><div class=verse-container id=tha-ap553:13.3><span>Vasīsatasahassehi, </span></div><p><div class=verse-container id=tha-ap553:13.4><span>upesi lokanāyako. </span></div><p><div class=verse-container id=tha-ap553:14.1><span>Pañcaṅgikehi turiyehi, </span></div><p><div class=verse-container id=tha-ap553:14.2><span>paccuggamamakāsahaṁ; </span></div><p><div class=verse-container id=tha-ap553:14.3><span>Sabbasoṇṇamaye pīṭhe, </span></div><p><div class=verse-container id=tha-ap553:14.4><span>nisīdi purisuttamo. </span></div><p><div class=verse-container id=tha-ap553:15.1><span>Uparicchadanaṁ āsi, </span></div><p><div class=verse-container id=tha-ap553:15.2><span>sabbasoṇṇamayaṁ tadā; </span></div><p><div class=verse-container id=tha-ap553:15.3><span>Bījanīyo pavāyanti, </span></div><p><div class=verse-container id=tha-ap553:15.4><span>bhikkhusaṅghaṁ anuttaraṁ. </span></div><p><div class=verse-container id=tha-ap553:16.1><span>Pahūtenannapānena, </span></div><p><div class=verse-container id=tha-ap553:16.2><span>bhikkhusaṅghaṁ atappayiṁ; </span></div><p><div class=verse-container id=tha-ap553:16.3><span>Paccekadussayugale, </span></div><p><div class=verse-container id=tha-ap553:16.4><span>bhikkhusaṅghassadāsahaṁ. </span></div><p><div class=verse-container id=tha-ap553:17.1><span>Yaṁ vadeti sumedho so, </span></div><p><div class=verse-container id=tha-ap553:17.2><span>āhutīnaṁ paṭiggaho; </span></div><p><div class=verse-container id=tha-ap553:17.3><span>Bhikkhusaṅghe nisīditvā, </span></div><p><div class=verse-container id=tha-ap553:17.4><span>imā gāthā abhāsatha. </span></div><p><div class=verse-container id=tha-ap553:18.1><span>‘Yo maṁ annena pānena, </span></div><p><div class=verse-container id=tha-ap553:18.2><span>sabbe ime ca tappayi; </span></div><p><div class=verse-container id=tha-ap553:18.3><span>Tamahaṁ kittayissāmi, </span></div><p><div class=verse-container id=tha-ap553:18.4><span>suṇātha mama bhāsato. </span></div><p><div class=verse-container id=tha-ap553:19.1><span>Aṭṭhārase kappasate, </span></div><p><div class=verse-container id=tha-ap553:19.2><span>devaloke ramissati; </span></div><p><div class=verse-container id=tha-ap553:19.3><span>Sahassakkhattuṁ rājāyaṁ, </span></div><p><div class=verse-container id=tha-ap553:19.4><span>cakkavattī bhavissati. </span></div><p><div class=verse-container id=tha-ap553:20.1><span>Upagacchati yaṁ yoniṁ, </span></div><p><div class=verse-container id=tha-ap553:20.2><span>devattaṁ atha mānusaṁ; </span></div><p><div class=verse-container id=tha-ap553:20.3><span>Sabbasoṇṇamayaṁ tassa, </span></div><p><div class=verse-container id=tha-ap553:20.4><span>chadanaṁ dhārayissati. </span></div><p><div class=verse-container id=tha-ap553:21.1><span>Tiṁsakappasahassamhi, </span></div><p><div class=verse-container id=tha-ap553:21.2><span>okkākakulasambhavo; </span></div><p><div class=verse-container id=tha-ap553:21.3><span>Gotamo nāma gottena, </span></div><p><div class=verse-container id=tha-ap553:21.4><span>satthā loke bhavissati. </span></div><p><div class=verse-container id=tha-ap553:22.1><span>Tassa dhammesu dāyādo, </span></div><p><div class=verse-container id=tha-ap553:22.2><span>oraso dhammanimmito; </span></div><p><div class=verse-container id=tha-ap553:22.3><span>Sabbāsave pariññāya, </span></div><p><div class=verse-container id=tha-ap553:22.4><span>nibbāyissatināsavo. </span></div><p><div class=verse-container id=tha-ap553:23.1><span>Bhikkhusaṅghe nisīditvā, </span></div><p><div class=verse-container id=tha-ap553:23.2><span>sīhanādaṁ nadissati; </span></div><p><div class=verse-container id=tha-ap553:23.3><span>Citake chattaṁ dhārenti, </span></div><p><div class=verse-container id=tha-ap553:23.4><span>heṭṭhā chattamhi ḍayhatha’. </span></div><p><div class=verse-container id=tha-ap553:24.1><span>Sāmaññaṁ me anuppattaṁ, </span></div><p><div class=verse-container id=tha-ap553:24.2><span>kilesā jhāpitā mayā; </span></div><p><div class=verse-container id=tha-ap553:24.3><span>Maṇḍape rukkhamūle vā, </span></div><p><div class=verse-container id=tha-ap553:24.4><span>santāso me na vijjati. </span></div><p><div class=verse-container id=tha-ap553:25.1><span>Tiṁsakappasahassamhi, </span></div><p><div class=verse-container id=tha-ap553:25.2><span>yaṁ dānamadadiṁ tadā; </span></div><p><div class=verse-container id=tha-ap553:25.3><span>Duggatiṁ nābhijānāmi, </span></div><p><div class=verse-container id=tha-ap553:25.4><span>sabbadānassidaṁ phalaṁ. </span></div><p><div class=verse-container id=tha-ap553:26.1><span>Kilesā jhāpitā mayhaṁ, </span></div><p><div class=verse-container id=tha-ap553:26.2><span>bhavā sabbe samūhatā; </span></div><p><div class=verse-container id=tha-ap553:26.3><span>Nāgova bandhanaṁ chetvā, </span></div><p><div class=verse-container id=tha-ap553:26.4><span>viharāmi anāsavo. </span></div><p><div class=verse-container id=tha-ap553:27.1><span>Svāgataṁ vata me āsi, </span></div><p><div class=verse-container id=tha-ap553:27.2><span>mama buddhassa santike; </span></div><p><div class=verse-container id=tha-ap553:27.3><span>Tisso vijjā anuppattā, </span></div><p><div class=verse-container id=tha-ap553:27.4><span>kataṁ buddhassa sāsanaṁ. </span></div><p><div class=verse-container id=tha-ap553:28.1><span>Paṭisambhidā catasso, </span></div><p><div class=verse-container id=tha-ap553:28.2><span>vimokkhāpi ca aṭṭhime; </span></div><p><div class=verse-container id=tha-ap553:28.3><span>Chaḷabhiññā sacchikatā, </span></div><p><div class=verse-container id=tha-ap553:28.4><span>kataṁ buddhassa sāsanaṁ”. </span></div><p><div class=verse-container id=tha-ap553:29.1><span>Itthaṁ sudaṁ āyasmā yaso thero imā gāthāyo abhāsitthāti. </span></div><p><div class=verse-container id=tha-ap553:30.1><span>Yasattherassāpadānaṁ paṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0552.html>Previous</a><a href=/canon/en/pli/ms/sutta/kn/tha-ap/tha-ap0554.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>