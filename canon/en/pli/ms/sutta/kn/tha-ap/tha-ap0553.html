<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0552.html>Previous</a><a href=/canon/en/pli/ms/sutta/kn/tha-ap/tha-ap0554.html>Next</a></div><p id=tha-ap553:0.1><span class=root>Therāpadāna </span><br><p id=tha-ap553:0.2><span class=root>Yasavagga </span><br><p id=tha-ap553:0.3><span class="root big-bold">Yasattheraapadāna </span><br><p id=tha-ap553:1.1><span class=root>“Mahāsamuddaṁ oggayha, </span><br><p id=tha-ap553:1.2><span class=root>bhavanaṁ me sunimmitaṁ; </span><br><p id=tha-ap553:1.3><span class=root>Sunimmitā pokkharaṇī, </span><br><p id=tha-ap553:1.4><span class=root>cakkavākūpakūjitā. </span><br><p id=tha-ap553:2.1><span class=root>Mandārakehi sañchannā, </span><br><p id=tha-ap553:2.2><span class=root>padumuppalakehi ca; </span><br><p id=tha-ap553:2.3><span class=root>Nadī ca sandate tattha, </span><br><p id=tha-ap553:2.4><span class=root>supatitthā manoramā. </span><br><p id=tha-ap553:3.1><span class=root>Macchakacchapasañchannā, </span><br><p id=tha-ap553:3.2><span class=root>nānādijasamotthaṭā; </span><br><p id=tha-ap553:3.3><span class=root>Mayūrakoñcābhirudā, </span><br><p id=tha-ap553:3.4><span class=root>kokilādīhi vagguhi. </span><br><p id=tha-ap553:4.1><span class=root>Pārevatā ravihaṁsā, </span><br><p id=tha-ap553:4.2><span class=root>cakkavākā nadīcarā; </span><br><p id=tha-ap553:4.3><span class=root>Tittirā sālikā cettha, </span><br><p id=tha-ap553:4.4><span class=root>pāvakā jīvaṁjīvakā. </span><br><p id=tha-ap553:5.1><span class=root>Haṁsākoñcābhinaditā, </span><br><p id=tha-ap553:5.2><span class=root>kosiyā piṅgalā bahū; </span><br><p id=tha-ap553:5.3><span class=root>Sattaratanasampannā, </span><br><p id=tha-ap553:5.4><span class=root>maṇimuttapavāḷikā. </span><br><p id=tha-ap553:6.1><span class=root>Sabbe soṇṇamayā rukkhā, </span><br><p id=tha-ap553:6.2><span class=root>nānākhandhasameritā; </span><br><p id=tha-ap553:6.3><span class=root>Ujjotenti divārattiṁ, </span><br><p id=tha-ap553:6.4><span class=root>bhavanaṁ sabbakālikaṁ. </span><br><p id=tha-ap553:7.1><span class=root>Saṭṭhituriyasahassāni, </span><br><p id=tha-ap553:7.2><span class=root>sāyaṁ pāto pavajjare; </span><br><p id=tha-ap553:7.3><span class=root>Soḷasitthisahassāni, </span><br><p id=tha-ap553:7.4><span class=root>parivārenti maṁ sadā. </span><br><p id=tha-ap553:8.1><span class=root>Abhinikkhamma bhavanā, </span><br><p id=tha-ap553:8.2><span class=root>sumedhaṁ lokanāyakaṁ; </span><br><p id=tha-ap553:8.3><span class=root>Pasannacitto sumano, </span><br><p id=tha-ap553:8.4><span class=root>vandayiṁ taṁ mahāyasaṁ. </span><br><p id=tha-ap553:9.1><span class=root>Sambuddhaṁ abhivādetvā, </span><br><p id=tha-ap553:9.2><span class=root>sasaṅghaṁ taṁ nimantayiṁ; </span><br><p id=tha-ap553:9.3><span class=root>Adhivāsesi so dhīro, </span><br><p id=tha-ap553:9.4><span class=root>sumedho lokanāyako. </span><br><p id=tha-ap553:10.1><span class=root>Mama dhammakathaṁ katvā, </span><br><p id=tha-ap553:10.2><span class=root>uyyojesi mahāmuni; </span><br><p id=tha-ap553:10.3><span class=root>Sambuddhaṁ abhivādetvā, </span><br><p id=tha-ap553:10.4><span class=root>bhavanaṁ me upāgamiṁ. </span><br><p id=tha-ap553:11.1><span class=root>Āmantayiṁ parijanaṁ, </span><br><p id=tha-ap553:11.2><span class=root>sabbe sannipatuṁ tadā; </span><br><p id=tha-ap553:11.3><span class=root>‘Pubbaṇhasamayaṁ buddho, </span><br><p id=tha-ap553:11.4><span class=root>bhavanaṁ āgamissati. </span><br><p id=tha-ap553:12.1><span class=root>Lābhā amhaṁ suladdhā no, </span><br><p id=tha-ap553:12.2><span class=root>ye vasāma tavantike; </span><br><p id=tha-ap553:12.3><span class=root>Mayampi buddhaseṭṭhassa, </span><br><p id=tha-ap553:12.4><span class=root>pūjayissāma satthuno’. </span><br><p id=tha-ap553:13.1><span class=root>Annaṁ pānaṁ paṭṭhapetvā, </span><br><p id=tha-ap553:13.2><span class=root>kālaṁ ārocayiṁ ahaṁ; </span><br><p id=tha-ap553:13.3><span class=root>Vasīsatasahassehi, </span><br><p id=tha-ap553:13.4><span class=root>upesi lokanāyako. </span><br><p id=tha-ap553:14.1><span class=root>Pañcaṅgikehi turiyehi, </span><br><p id=tha-ap553:14.2><span class=root>paccuggamamakāsahaṁ; </span><br><p id=tha-ap553:14.3><span class=root>Sabbasoṇṇamaye pīṭhe, </span><br><p id=tha-ap553:14.4><span class=root>nisīdi purisuttamo. </span><br><p id=tha-ap553:15.1><span class=root>Uparicchadanaṁ āsi, </span><br><p id=tha-ap553:15.2><span class=root>sabbasoṇṇamayaṁ tadā; </span><br><p id=tha-ap553:15.3><span class=root>Bījanīyo pavāyanti, </span><br><p id=tha-ap553:15.4><span class=root>bhikkhusaṅghaṁ anuttaraṁ. </span><br><p id=tha-ap553:16.1><span class=root>Pahūtenannapānena, </span><br><p id=tha-ap553:16.2><span class=root>bhikkhusaṅghaṁ atappayiṁ; </span><br><p id=tha-ap553:16.3><span class=root>Paccekadussayugale, </span><br><p id=tha-ap553:16.4><span class=root>bhikkhusaṅghassadāsahaṁ. </span><br><p id=tha-ap553:17.1><span class=root>Yaṁ vadeti sumedho so, </span><br><p id=tha-ap553:17.2><span class=root>āhutīnaṁ paṭiggaho; </span><br><p id=tha-ap553:17.3><span class=root>Bhikkhusaṅghe nisīditvā, </span><br><p id=tha-ap553:17.4><span class=root>imā gāthā abhāsatha. </span><br><p id=tha-ap553:18.1><span class=root>‘Yo maṁ annena pānena, </span><br><p id=tha-ap553:18.2><span class=root>sabbe ime ca tappayi; </span><br><p id=tha-ap553:18.3><span class=root>Tamahaṁ kittayissāmi, </span><br><p id=tha-ap553:18.4><span class=root>suṇātha mama bhāsato. </span><br><p id=tha-ap553:19.1><span class=root>Aṭṭhārase kappasate, </span><br><p id=tha-ap553:19.2><span class=root>devaloke ramissati; </span><br><p id=tha-ap553:19.3><span class=root>Sahassakkhattuṁ rājāyaṁ, </span><br><p id=tha-ap553:19.4><span class=root>cakkavattī bhavissati. </span><br><p id=tha-ap553:20.1><span class=root>Upagacchati yaṁ yoniṁ, </span><br><p id=tha-ap553:20.2><span class=root>devattaṁ atha mānusaṁ; </span><br><p id=tha-ap553:20.3><span class=root>Sabbasoṇṇamayaṁ tassa, </span><br><p id=tha-ap553:20.4><span class=root>chadanaṁ dhārayissati. </span><br><p id=tha-ap553:21.1><span class=root>Tiṁsakappasahassamhi, </span><br><p id=tha-ap553:21.2><span class=root>okkākakulasambhavo; </span><br><p id=tha-ap553:21.3><span class=root>Gotamo nāma gottena, </span><br><p id=tha-ap553:21.4><span class=root>satthā loke bhavissati. </span><br><p id=tha-ap553:22.1><span class=root>Tassa dhammesu dāyādo, </span><br><p id=tha-ap553:22.2><span class=root>oraso dhammanimmito; </span><br><p id=tha-ap553:22.3><span class=root>Sabbāsave pariññāya, </span><br><p id=tha-ap553:22.4><span class=root>nibbāyissatināsavo. </span><br><p id=tha-ap553:23.1><span class=root>Bhikkhusaṅghe nisīditvā, </span><br><p id=tha-ap553:23.2><span class=root>sīhanādaṁ nadissati; </span><br><p id=tha-ap553:23.3><span class=root>Citake chattaṁ dhārenti, </span><br><p id=tha-ap553:23.4><span class=root>heṭṭhā chattamhi ḍayhatha’. </span><br><p id=tha-ap553:24.1><span class=root>Sāmaññaṁ me anuppattaṁ, </span><br><p id=tha-ap553:24.2><span class=root>kilesā jhāpitā mayā; </span><br><p id=tha-ap553:24.3><span class=root>Maṇḍape rukkhamūle vā, </span><br><p id=tha-ap553:24.4><span class=root>santāso me na vijjati. </span><br><p id=tha-ap553:25.1><span class=root>Tiṁsakappasahassamhi, </span><br><p id=tha-ap553:25.2><span class=root>yaṁ dānamadadiṁ tadā; </span><br><p id=tha-ap553:25.3><span class=root>Duggatiṁ nābhijānāmi, </span><br><p id=tha-ap553:25.4><span class=root>sabbadānassidaṁ phalaṁ. </span><br><p id=tha-ap553:26.1><span class=root>Kilesā jhāpitā mayhaṁ, </span><br><p id=tha-ap553:26.2><span class=root>bhavā sabbe samūhatā; </span><br><p id=tha-ap553:26.3><span class=root>Nāgova bandhanaṁ chetvā, </span><br><p id=tha-ap553:26.4><span class=root>viharāmi anāsavo. </span><br><p id=tha-ap553:27.1><span class=root>Svāgataṁ vata me āsi, </span><br><p id=tha-ap553:27.2><span class=root>mama buddhassa santike; </span><br><p id=tha-ap553:27.3><span class=root>Tisso vijjā anuppattā, </span><br><p id=tha-ap553:27.4><span class=root>kataṁ buddhassa sāsanaṁ. </span><br><p id=tha-ap553:28.1><span class=root>Paṭisambhidā catasso, </span><br><p id=tha-ap553:28.2><span class=root>vimokkhāpi ca aṭṭhime; </span><br><p id=tha-ap553:28.3><span class=root>Chaḷabhiññā sacchikatā, </span><br><p id=tha-ap553:28.4><span class=root>kataṁ buddhassa sāsanaṁ”. </span><br><p id=tha-ap553:29.1><span class=root>Itthaṁ sudaṁ āyasmā yaso thero imā gāthāyo abhāsitthāti. </span><br><p id=tha-ap553:30.1><span class=root>Yasattherassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>