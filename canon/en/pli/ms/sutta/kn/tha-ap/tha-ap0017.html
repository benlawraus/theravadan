<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0016.html>Previous</a><a href=/canon/en/pli/ms/sutta/kn/tha-ap/tha-ap0018.html>Next</a></div><p><div class=verse-container id=tha-ap17:0.1><span>Therāpadāna </span></div><p><div class=verse-container id=tha-ap17:0.2><span>Sīhāsaniyavagga </span></div><p><div class=verse-container id=tha-ap17:0.3><span class=big-bold>5 Pilindavacchattheraapadāna </span></div><p><div class=verse-container id=tha-ap17:1.1><span>“Nibbute lokanāthamhi, </span></div><p><div class=verse-container id=tha-ap17:1.2><span>sumedhe aggapuggale; </span></div><p><div class=verse-container id=tha-ap17:1.3><span>Pasannacitto sumano, </span></div><p><div class=verse-container id=tha-ap17:1.4><span>thūpapūjaṁ akāsahaṁ. </span></div><p><div class=verse-container id=tha-ap17:2.1><span>Ye ca khīṇāsavā tattha, </span></div><p><div class=verse-container id=tha-ap17:2.2><span>chaḷabhiññā mahiddhikā; </span></div><p><div class=verse-container id=tha-ap17:2.3><span>Tehaṁ tattha samānetvā, </span></div><p><div class=verse-container id=tha-ap17:2.4><span>saṅghabhattaṁ akāsahaṁ. </span></div><p><div class=verse-container id=tha-ap17:3.1><span>Sumedhassa bhagavato, </span></div><p><div class=verse-container id=tha-ap17:3.2><span>upaṭṭhāko tadā ahu; </span></div><p><div class=verse-container id=tha-ap17:3.3><span>Sumedho nāma nāmena, </span></div><p><div class=verse-container id=tha-ap17:3.4><span>anumodittha so tadā. </span></div><p><div class=verse-container id=tha-ap17:4.1><span>Tena cittappasādena, </span></div><p><div class=verse-container id=tha-ap17:4.2><span>vimānaṁ upapajjahaṁ; </span></div><p><div class=verse-container id=tha-ap17:4.3><span>Chaḷāsītisahassāni, </span></div><p><div class=verse-container id=tha-ap17:4.4><span>accharāyo ramiṁsu me. </span></div><p><div class=verse-container id=tha-ap17:5.1><span>Mameva anuvattanti, </span></div><p><div class=verse-container id=tha-ap17:5.2><span>sabbakāmehi tā sadā; </span></div><p><div class=verse-container id=tha-ap17:5.3><span>Aññe deve abhibhomi, </span></div><p><div class=verse-container id=tha-ap17:5.4><span>puññakammassidaṁ phalaṁ. </span></div><p><div class=verse-container id=tha-ap17:6.1><span>Pañcavīsatikappamhi, </span></div><p><div class=verse-container id=tha-ap17:6.2><span>varuṇo nāma khattiyo; </span></div><p><div class=verse-container id=tha-ap17:6.3><span>Visuddhabhojano āsiṁ, </span></div><p><div class=verse-container id=tha-ap17:6.4><span>cakkavattī ahaṁ tadā. </span></div><p><div class=verse-container id=tha-ap17:7.1><span>Na te bījaṁ pavapanti, </span></div><p><div class=verse-container id=tha-ap17:7.2><span>napi nīyanti naṅgalā; </span></div><p><div class=verse-container id=tha-ap17:7.3><span>Akaṭṭhapākimaṁ sāliṁ, </span></div><p><div class=verse-container id=tha-ap17:7.4><span>paribhuñjanti mānusā. </span></div><p><div class=verse-container id=tha-ap17:8.1><span>Tattha rajjaṁ karitvāna, </span></div><p><div class=verse-container id=tha-ap17:8.2><span>devattaṁ puna gacchahaṁ; </span></div><p><div class=verse-container id=tha-ap17:8.3><span>Tadāpi edisā mayhaṁ, </span></div><p><div class=verse-container id=tha-ap17:8.4><span>nibbattā bhogasampadā. </span></div><p><div class=verse-container id=tha-ap17:9.1><span>Na maṁ mittā amittā vā, </span></div><p><div class=verse-container id=tha-ap17:9.2><span>hiṁsanti sabbapāṇino; </span></div><p><div class=verse-container id=tha-ap17:9.3><span>Sabbesampi piyo homi, </span></div><p><div class=verse-container id=tha-ap17:9.4><span>puññakammassidaṁ phalaṁ. </span></div><p><div class=verse-container id=tha-ap17:10.1><span>Tiṁsakappasahassamhi, </span></div><p><div class=verse-container id=tha-ap17:10.2><span>yaṁ dānamadadiṁ tadā; </span></div><p><div class=verse-container id=tha-ap17:10.3><span>Duggatiṁ nābhijānāmi, </span></div><p><div class=verse-container id=tha-ap17:10.4><span>gandhālepassidaṁ phalaṁ. </span></div><p><div class=verse-container id=tha-ap17:11.1><span>Imasmiṁ bhaddake kappe, </span></div><p><div class=verse-container id=tha-ap17:11.2><span>eko āsiṁ janādhipo; </span></div><p><div class=verse-container id=tha-ap17:11.3><span>Mahānubhāvo rājāhaṁ, </span></div><p><div class=verse-container id=tha-ap17:11.4><span>cakkavattī mahabbalo. </span></div><p><div class=verse-container id=tha-ap17:12.1><span>Sohaṁ pañcasu sīlesu, </span></div><p><div class=verse-container id=tha-ap17:12.2><span>ṭhapetvā janataṁ bahuṁ; </span></div><p><div class=verse-container id=tha-ap17:12.3><span>Pāpetvā sugatiṁyeva, </span></div><p><div class=verse-container id=tha-ap17:12.4><span>devatānaṁ piyo ahuṁ. </span></div><p><div class=verse-container id=tha-ap17:13.1><span>Paṭisambhidā catasso, </span></div><p><div class=verse-container id=tha-ap17:13.2><span>vimokkhāpi ca aṭṭhime; </span></div><p><div class=verse-container id=tha-ap17:13.3><span>Chaḷabhiññā sacchikatā, </span></div><p><div class=verse-container id=tha-ap17:13.4><span>kataṁ buddhassa sāsanaṁ”. </span></div><p><div class=verse-container id=tha-ap17:14.1><span>Itthaṁ sudaṁ āyasmā pilindavaccho thero imā gāthāyo abhāsitthāti. </span></div><p><div class=verse-container id=tha-ap17:15.1><span>Pilindavacchattherassāpadānaṁ pañcamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0016.html>Previous</a><a href=/canon/en/pli/ms/sutta/kn/tha-ap/tha-ap0018.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>