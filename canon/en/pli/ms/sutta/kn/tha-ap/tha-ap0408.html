<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0407.html>Previous</a><a href=/canon/en/pli/ms/sutta/kn/tha-ap/tha-ap0409.html>Next</a></div><p><div class=verse-container id=tha-ap408:0.1><span>Therāpadāna </span></div><p><div class=verse-container id=tha-ap408:0.2><span>Metteyyavagga </span></div><p><div class=verse-container id=tha-ap408:0.3><span class=big-bold>Nandakattheraapadāna </span></div><p><div class=verse-container id=tha-ap408:1.1><span>“Migaluddo pure āsiṁ, </span></div><p><div class=verse-container id=tha-ap408:1.2><span>Araññe kānane ahaṁ; </span></div><p><div class=verse-container id=tha-ap408:1.3><span>Pasadaṁ migamesanto, </span></div><p><div class=verse-container id=tha-ap408:1.4><span>Sayambhuṁ addasaṁ ahaṁ. </span></div><p><div class=verse-container id=tha-ap408:2.1><span>Anuruddho nāma sambuddho, </span></div><p><div class=verse-container id=tha-ap408:2.2><span>sayambhū aparājito; </span></div><p><div class=verse-container id=tha-ap408:2.3><span>Vivekakāmo so dhīro, </span></div><p><div class=verse-container id=tha-ap408:2.4><span>vanamajjhogahī tadā. </span></div><p><div class=verse-container id=tha-ap408:3.1><span>Catudaṇḍe gahetvāna, </span></div><p><div class=verse-container id=tha-ap408:3.2><span>catuṭṭhāne ṭhapesahaṁ; </span></div><p><div class=verse-container id=tha-ap408:3.3><span>Maṇḍapaṁ sukataṁ katvā, </span></div><p><div class=verse-container id=tha-ap408:3.4><span>padmapupphehi chādayiṁ. </span></div><p><div class=verse-container id=tha-ap408:4.1><span>Maṇḍapaṁ chādayitvāna, </span></div><p><div class=verse-container id=tha-ap408:4.2><span>sayambhuṁ abhivādayiṁ; </span></div><p><div class=verse-container id=tha-ap408:4.3><span>Dhanuṁ tattheva nikkhippa, </span></div><p><div class=verse-container id=tha-ap408:4.4><span>pabbajiṁ anagāriyaṁ. </span></div><p><div class=verse-container id=tha-ap408:5.1><span>Naciraṁ pabbajitassa, </span></div><p><div class=verse-container id=tha-ap408:5.2><span>byādhi me udapajjatha; </span></div><p><div class=verse-container id=tha-ap408:5.3><span>Pubbakammaṁ saritvāna, </span></div><p><div class=verse-container id=tha-ap408:5.4><span>tattha kālaṅkato ahaṁ. </span></div><p><div class=verse-container id=tha-ap408:6.1><span>Pubbakammena saṁyutto, </span></div><p><div class=verse-container id=tha-ap408:6.2><span>tusitaṁ agamāsahaṁ; </span></div><p><div class=verse-container id=tha-ap408:6.3><span>Tattha soṇṇamayaṁ byamhaṁ, </span></div><p><div class=verse-container id=tha-ap408:6.4><span>nibbattati yadicchakaṁ. </span></div><p><div class=verse-container id=tha-ap408:7.1><span>Sahassayuttaṁ hayavāhiṁ, </span></div><p><div class=verse-container id=tha-ap408:7.2><span>dibbayānamadhiṭṭhito; </span></div><p><div class=verse-container id=tha-ap408:7.3><span>Āruhitvāna taṁ yānaṁ, </span></div><p><div class=verse-container id=tha-ap408:7.4><span>gacchāmahaṁ yadicchakaṁ. </span></div><p><div class=verse-container id=tha-ap408:8.1><span>Tato me niyyamānassa, </span></div><p><div class=verse-container id=tha-ap408:8.2><span>devabhūtassa me sato; </span></div><p><div class=verse-container id=tha-ap408:8.3><span>Samantā yojanasataṁ, </span></div><p><div class=verse-container id=tha-ap408:8.4><span>maṇḍapo me dharīyati. </span></div><p><div class=verse-container id=tha-ap408:9.1><span>Sayanehaṁ tuvaṭṭāmi, </span></div><p><div class=verse-container id=tha-ap408:9.2><span>acchanne pupphasanthate; </span></div><p><div class=verse-container id=tha-ap408:9.3><span>Antalikkhā ca padumā, </span></div><p><div class=verse-container id=tha-ap408:9.4><span>vassante niccakālikaṁ. </span></div><p><div class=verse-container id=tha-ap408:10.1><span>Marīcike phandamāne, </span></div><p><div class=verse-container id=tha-ap408:10.2><span>tappamāne ca ātape; </span></div><p><div class=verse-container id=tha-ap408:10.3><span>Na maṁ tāpeti ātāpo, </span></div><p><div class=verse-container id=tha-ap408:10.4><span>maṇḍapassa idaṁ phalaṁ. </span></div><p><div class=verse-container id=tha-ap408:11.1><span>Duggatiṁ samatikkanto, </span></div><p><div class=verse-container id=tha-ap408:11.2><span>apāyā pihitā mama; </span></div><p><div class=verse-container id=tha-ap408:11.3><span>Maṇḍape rukkhamūle vā, </span></div><p><div class=verse-container id=tha-ap408:11.4><span>santāpo me na vijjati. </span></div><p><div class=verse-container id=tha-ap408:12.1><span>Mahīsaññaṁ adhiṭṭhāya, </span></div><p><div class=verse-container id=tha-ap408:12.2><span>loṇatoyaṁ tarāmahaṁ; </span></div><p><div class=verse-container id=tha-ap408:12.3><span>Tassa me sukataṁ kammaṁ, </span></div><p><div class=verse-container id=tha-ap408:12.4><span>buddhapūjāyidaṁ phalaṁ. </span></div><p><div class=verse-container id=tha-ap408:13.1><span>Apathampi pathaṁ katvā, </span></div><p><div class=verse-container id=tha-ap408:13.2><span>gacchāmi anilañjase; </span></div><p><div class=verse-container id=tha-ap408:13.3><span>Aho me sukataṁ kammaṁ, </span></div><p><div class=verse-container id=tha-ap408:13.4><span>buddhapūjāyidaṁ phalaṁ. </span></div><p><div class=verse-container id=tha-ap408:14.1><span>Pubbenivāsaṁ jānāmi, </span></div><p><div class=verse-container id=tha-ap408:14.2><span>dibbacakkhu visodhitaṁ; </span></div><p><div class=verse-container id=tha-ap408:14.3><span>Āsavā me parikkhīṇā, </span></div><p><div class=verse-container id=tha-ap408:14.4><span>buddhapūjāyidaṁ phalaṁ. </span></div><p><div class=verse-container id=tha-ap408:15.1><span>Jahitā purimā jāti, </span></div><p><div class=verse-container id=tha-ap408:15.2><span>buddhassa oraso ahaṁ; </span></div><p><div class=verse-container id=tha-ap408:15.3><span>Dāyādomhi ca saddhamme, </span></div><p><div class=verse-container id=tha-ap408:15.4><span>buddhapūjāyidaṁ phalaṁ. </span></div><p><div class=verse-container id=tha-ap408:16.1><span>Ārādhitomhi sugataṁ, </span></div><p><div class=verse-container id=tha-ap408:16.2><span>Gotamaṁ sakyapuṅgavaṁ; </span></div><p><div class=verse-container id=tha-ap408:16.3><span>Dhammadhajo dhammadāyādo, </span></div><p><div class=verse-container id=tha-ap408:16.4><span>Buddhapūjāyidaṁ phalaṁ. </span></div><p><div class=verse-container id=tha-ap408:17.1><span>Upaṭṭhitvāna sambuddhaṁ, </span></div><p><div class=verse-container id=tha-ap408:17.2><span>gotamaṁ sakyapuṅgavaṁ; </span></div><p><div class=verse-container id=tha-ap408:17.3><span>Pāraṅgamaniyaṁ maggaṁ, </span></div><p><div class=verse-container id=tha-ap408:17.4><span>apucchiṁ lokanāyakaṁ. </span></div><p><div class=verse-container id=tha-ap408:18.1><span>Ajjhiṭṭho kathayī buddho, </span></div><p><div class=verse-container id=tha-ap408:18.2><span>gambhīraṁ nipuṇaṁ padaṁ; </span></div><p><div class=verse-container id=tha-ap408:18.3><span>Tassāhaṁ dhammaṁ sutvāna, </span></div><p><div class=verse-container id=tha-ap408:18.4><span>pattomhi āsavakkhayaṁ. </span></div><p><div class=verse-container id=tha-ap408:19.1><span>Aho me sukataṁ kammaṁ, </span></div><p><div class=verse-container id=tha-ap408:19.2><span>parimuttomhi jātiyā; </span></div><p><div class=verse-container id=tha-ap408:19.3><span>Sabbāsavaparikkhīṇo, </span></div><p><div class=verse-container id=tha-ap408:19.4><span>natthi dāni punabbhavo. </span></div><p><div class=verse-container id=tha-ap408:20.1><span>Kilesā jhāpitā mayhaṁ, </span></div><p><div class=verse-container id=tha-ap408:20.2><span>…pe… </span></div><p><div class=verse-container id=tha-ap408:20.3><span>viharāmi anāsavo. </span></div><p><div class=verse-container id=tha-ap408:21.1><span>Svāgataṁ vata me āsi, </span></div><p><div class=verse-container id=tha-ap408:21.2><span>…pe… </span></div><p><div class=verse-container id=tha-ap408:21.3><span>kataṁ buddhassa sāsanaṁ. </span></div><p><div class=verse-container id=tha-ap408:22.1><span>Paṭisambhidā catasso, </span></div><p><div class=verse-container id=tha-ap408:22.2><span>…pe… </span></div><p><div class=verse-container id=tha-ap408:22.3><span>kataṁ buddhassa sāsanaṁ”. </span></div><p><div class=verse-container id=tha-ap408:23.1><span>Itthaṁ sudaṁ āyasmā nandako thero imā gāthāyo abhāsitthāti. </span></div><p><div class=verse-container id=tha-ap408:24.1><span>Nandakattherassāpadānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0407.html>Previous</a><a href=/canon/en/pli/ms/sutta/kn/tha-ap/tha-ap0409.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>