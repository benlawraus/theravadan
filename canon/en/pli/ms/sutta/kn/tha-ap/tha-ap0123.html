<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0122.html>Previous</a><a href=/canon/en/pli/ms/sutta/kn/tha-ap/tha-ap0124.html>Next</a></div><p id=tha-ap123:0.1><span class=root>Therāpadāna </span><br><p id=tha-ap123:0.2><span class=root>Sereyyavagga </span><br><p id=tha-ap123:0.3><span class="root big-bold">Sereyyakattheraapadāna </span><br><p id=tha-ap123:1.1><span class=root>“Ajjhāyako mantadharo, </span><br><p id=tha-ap123:1.2><span class=root>tiṇṇaṁ vedāna pāragū; </span><br><p id=tha-ap123:1.3><span class=root>Abbhokāse ṭhito santo, </span><br><p id=tha-ap123:1.4><span class=root>addasaṁ lokanāyakaṁ. </span><br><p id=tha-ap123:2.1><span class=root>Sīhaṁ yathā vanacaraṁ, </span><br><p id=tha-ap123:2.2><span class=root>byaggharājaṁva nittasaṁ; </span><br><p id=tha-ap123:2.3><span class=root>Tidhāpabhinnamātaṅgaṁ, </span><br><p id=tha-ap123:2.4><span class=root>kuñjaraṁva mahesinaṁ. </span><br><p id=tha-ap123:3.1><span class=root>Sereyyakaṁ gahetvāna, </span><br><p id=tha-ap123:3.2><span class=root>ākāse ukkhipiṁ ahaṁ; </span><br><p id=tha-ap123:3.3><span class=root>Buddhassa ānubhāvena, </span><br><p id=tha-ap123:3.4><span class=root>parivārenti sabbaso. </span><br><p id=tha-ap123:4.1><span class=root>Adhiṭṭhahi mahāvīro, </span><br><p id=tha-ap123:4.2><span class=root>sabbaññū lokanāyako; </span><br><p id=tha-ap123:4.3><span class=root>Samantā pupphacchadanā, </span><br><p id=tha-ap123:4.4><span class=root>okiriṁsu narāsabhaṁ. </span><br><p id=tha-ap123:5.1><span class=root>Tato sā pupphakañcukā, </span><br><p id=tha-ap123:5.2><span class=root>antovaṇṭā bahimukhā; </span><br><p id=tha-ap123:5.3><span class=root>Sattāhaṁ chadanaṁ katvā, </span><br><p id=tha-ap123:5.4><span class=root>tato antaradhāyatha. </span><br><p id=tha-ap123:6.1><span class=root>Tañca acchariyaṁ disvā, </span><br><p id=tha-ap123:6.2><span class=root>abbhutaṁ lomahaṁsanaṁ; </span><br><p id=tha-ap123:6.3><span class=root>Buddhe cittaṁ pasādesiṁ, </span><br><p id=tha-ap123:6.4><span class=root>sugate lokanāyake. </span><br><p id=tha-ap123:7.1><span class=root>Tena cittappasādena, </span><br><p id=tha-ap123:7.2><span class=root>sukkamūlena codito; </span><br><p id=tha-ap123:7.3><span class=root>Kappānaṁ satasahassaṁ, </span><br><p id=tha-ap123:7.4><span class=root>duggatiṁ nupapajjahaṁ. </span><br><p id=tha-ap123:8.1><span class=root>Pannarasasahassamhi, </span><br><p id=tha-ap123:8.2><span class=root>kappānaṁ pañcavīsati; </span><br><p id=tha-ap123:8.3><span class=root>Vītamalā samānā ca, </span><br><p id=tha-ap123:8.4><span class=root>cakkavattī mahabbalā. </span><br><p id=tha-ap123:9.1><span class=root>Paṭisambhidā catasso, </span><br><p id=tha-ap123:9.2><span class=root>vimokkhāpi ca aṭṭhime; </span><br><p id=tha-ap123:9.3><span class=root>Chaḷabhiññā sacchikatā, </span><br><p id=tha-ap123:9.4><span class=root>kataṁ buddhassa sāsanaṁ”. </span><br><p id=tha-ap123:10.1><span class=root>Itthaṁ sudaṁ āyasmā sereyyako thero imā gāthāyo abhāsitthāti. </span><br><p id=tha-ap123:11.1><span class=root>Sereyyakattherassāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>