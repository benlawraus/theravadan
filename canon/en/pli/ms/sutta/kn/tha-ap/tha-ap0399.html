<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0398.html>Previous</a><a href=/canon/en/pli/ms/sutta/kn/tha-ap/tha-ap0400.html>Next</a></div><p id=tha-ap399:0.1><span class=root>Therāpadāna </span><br><p id=tha-ap399:0.2><span class=root>Pilindavacchavagga </span><br><p id=tha-ap399:0.3><span class="root big-bold">Girimānandattheraapadāna </span><br><p id=tha-ap399:1.1><span class=root>“Bhariyā me kālaṅkatā, </span><br><p id=tha-ap399:1.2><span class=root>putto sīvathikaṁ gato; </span><br><p id=tha-ap399:1.3><span class=root>Mātā pitā matā bhātā, </span><br><p id=tha-ap399:1.4><span class=root>ekacitamhi ḍayhare. </span><br><p id=tha-ap399:2.1><span class=root>Tena sokena santatto, </span><br><p id=tha-ap399:2.2><span class=root>kiso paṇḍu ahosahaṁ; </span><br><p id=tha-ap399:2.3><span class=root>Cittakkhepo ca me āsi, </span><br><p id=tha-ap399:2.4><span class=root>tena sokena aṭṭito. </span><br><p id=tha-ap399:3.1><span class=root>Sokasallaparetohaṁ, </span><br><p id=tha-ap399:3.2><span class=root>vanantamupasaṅkamiṁ; </span><br><p id=tha-ap399:3.3><span class=root>Pavattaphalaṁ bhuñjitvā, </span><br><p id=tha-ap399:3.4><span class=root>rukkhamūle vasāmahaṁ. </span><br><p id=tha-ap399:4.1><span class=root>Sumedho nāma sambuddho, </span><br><p id=tha-ap399:4.2><span class=root>dukkhassantakaro jino; </span><br><p id=tha-ap399:4.3><span class=root>Mamuddharitukāmo so, </span><br><p id=tha-ap399:4.4><span class=root>āgañchi mama santikaṁ. </span><br><p id=tha-ap399:5.1><span class=root>Padasaddaṁ suṇitvāna, </span><br><p id=tha-ap399:5.2><span class=root>sumedhassa mahesino; </span><br><p id=tha-ap399:5.3><span class=root>Paggahetvānahaṁ sīsaṁ, </span><br><p id=tha-ap399:5.4><span class=root>ullokesiṁ mahāmuniṁ. </span><br><p id=tha-ap399:6.1><span class=root>Upāgate mahāvīre, </span><br><p id=tha-ap399:6.2><span class=root>pīti me udapajjatha; </span><br><p id=tha-ap399:6.3><span class=root>Tadāsimekaggamano, </span><br><p id=tha-ap399:6.4><span class=root>disvā taṁ lokanāyakaṁ. </span><br><p id=tha-ap399:7.1><span class=root>Satiṁ paṭilabhitvāna, </span><br><p id=tha-ap399:7.2><span class=root>paṇṇamuṭṭhimadāsahaṁ; </span><br><p id=tha-ap399:7.3><span class=root>Nisīdi bhagavā tattha, </span><br><p id=tha-ap399:7.4><span class=root>anukampāya cakkhumā. </span><br><p id=tha-ap399:8.1><span class=root>Nisajja tattha bhagavā, </span><br><p id=tha-ap399:8.2><span class=root>sumedho lokanāyako; </span><br><p id=tha-ap399:8.3><span class=root>Dhammaṁ me kathayī buddho, </span><br><p id=tha-ap399:8.4><span class=root>sokasallavinodanaṁ. </span><br><p id=tha-ap399:9.1><span class=root>‘Anavhitā tato āguṁ, </span><br><p id=tha-ap399:9.2><span class=root>ananuññātā ito gatā; </span><br><p id=tha-ap399:9.3><span class=root>Yathāgatā tathā gatā, </span><br><p id=tha-ap399:9.4><span class=root>tattha kā paridevanā. </span><br><p id=tha-ap399:10.1><span class=root>Yathāpi pathikā sattā, </span><br><p id=tha-ap399:10.2><span class=root>vassamānāya vuṭṭhiyā; </span><br><p id=tha-ap399:10.3><span class=root>Sabhaṇḍā upagacchanti, </span><br><p id=tha-ap399:10.4><span class=root>vassassāpatanāya te. </span><br><p id=tha-ap399:11.1><span class=root>Vasse ca te oramite, </span><br><p id=tha-ap399:11.2><span class=root>sampayanti yadicchakaṁ; </span><br><p id=tha-ap399:11.3><span class=root>Evaṁ mātā pitā tuyhaṁ, </span><br><p id=tha-ap399:11.4><span class=root>tattha kā paridevanā. </span><br><p id=tha-ap399:12.1><span class=root>Āgantukā pāhunakā, </span><br><p id=tha-ap399:12.2><span class=root>caliteritakampitā; </span><br><p id=tha-ap399:12.3><span class=root>Evaṁ mātā pitā tuyhaṁ, </span><br><p id=tha-ap399:12.4><span class=root>tattha kā paridevanā. </span><br><p id=tha-ap399:13.1><span class=root>Yathāpi urago jiṇṇaṁ, </span><br><p id=tha-ap399:13.2><span class=root>hitvā gacchati saṁ tacaṁ; </span><br><p id=tha-ap399:13.3><span class=root>Evaṁ mātā pitā tuyhaṁ, </span><br><p id=tha-ap399:13.4><span class=root>saṁ tanuṁ idha hīyare’. </span><br><p id=tha-ap399:14.1><span class=root>Buddhassa giramaññāya, </span><br><p id=tha-ap399:14.2><span class=root>sokasallaṁ vivajjayiṁ; </span><br><p id=tha-ap399:14.3><span class=root>Pāmojjaṁ janayitvāna, </span><br><p id=tha-ap399:14.4><span class=root>buddhaseṭṭhaṁ avandahaṁ. </span><br><p id=tha-ap399:15.1><span class=root>Vanditvāna mahānāgaṁ, </span><br><p id=tha-ap399:15.2><span class=root>Pūjayiṁ girimañjariṁ; </span><br><p id=tha-ap399:15.3><span class=root>Dibbagandhaṁ sampavantaṁ, </span><br><p id=tha-ap399:15.4><span class=root>Sumedhaṁ lokanāyakaṁ. </span><br><p id=tha-ap399:16.1><span class=root>Pūjayitvāna sambuddhaṁ, </span><br><p id=tha-ap399:16.2><span class=root>sire katvāna añjaliṁ; </span><br><p id=tha-ap399:16.3><span class=root>Anussaraṁ guṇaggāni, </span><br><p id=tha-ap399:16.4><span class=root>santhaviṁ lokanāyakaṁ. </span><br><p id=tha-ap399:17.1><span class=root>‘Nittiṇṇosi mahāvīra, </span><br><p id=tha-ap399:17.2><span class=root>sabbaññu lokanāyaka; </span><br><p id=tha-ap399:17.3><span class=root>Sabbe satte uddharasi, </span><br><p id=tha-ap399:17.4><span class=root>ñāṇena tvaṁ mahāmune. </span><br><p id=tha-ap399:18.1><span class=root>Vimatiṁ dveḷhakaṁ vāpi, </span><br><p id=tha-ap399:18.2><span class=root>sañchindasi mahāmune; </span><br><p id=tha-ap399:18.3><span class=root>Paṭipādesi me maggaṁ, </span><br><p id=tha-ap399:18.4><span class=root>tava ñāṇena cakkhuma. </span><br><p id=tha-ap399:19.1><span class=root>Arahā vasipattā ca, </span><br><p id=tha-ap399:19.2><span class=root>chaḷabhiññā mahiddhikā; </span><br><p id=tha-ap399:19.3><span class=root>Antalikkhacarā dhīrā, </span><br><p id=tha-ap399:19.4><span class=root>parivārenti tāvade. </span><br><p id=tha-ap399:20.1><span class=root>Paṭipannā ca sekhā ca, </span><br><p id=tha-ap399:20.2><span class=root>phalaṭṭhā santi sāvakā; </span><br><p id=tha-ap399:20.3><span class=root>Sūrodayeva padumā, </span><br><p id=tha-ap399:20.4><span class=root>pupphanti tava sāvakā. </span><br><p id=tha-ap399:21.1><span class=root>Mahāsamuddovakkhobho, </span><br><p id=tha-ap399:21.2><span class=root>atulopi duruttaro; </span><br><p id=tha-ap399:21.3><span class=root>Evaṁ ñāṇena sampanno, </span><br><p id=tha-ap399:21.4><span class=root>appameyyosi cakkhuma’. </span><br><p id=tha-ap399:22.1><span class=root>Vanditvāhaṁ lokajinaṁ, </span><br><p id=tha-ap399:22.2><span class=root>cakkhumantaṁ mahāyasaṁ; </span><br><p id=tha-ap399:22.3><span class=root>Puthu disā namassanto, </span><br><p id=tha-ap399:22.4><span class=root>paṭikuṭiko agañchahaṁ. </span><br><p id=tha-ap399:23.1><span class=root>Devalokā cavitvāna, </span><br><p id=tha-ap399:23.2><span class=root>sampajāno patissato; </span><br><p id=tha-ap399:23.3><span class=root>Okkamiṁ mātuyā kucchiṁ, </span><br><p id=tha-ap399:23.4><span class=root>sandhāvanto bhavābhave. </span><br><p id=tha-ap399:24.1><span class=root>Agārā abhinikkhamma, </span><br><p id=tha-ap399:24.2><span class=root>pabbajiṁ anagāriyaṁ; </span><br><p id=tha-ap399:24.3><span class=root>Ātāpī nipako jhāyī, </span><br><p id=tha-ap399:24.4><span class=root>paṭisallānagocaro. </span><br><p id=tha-ap399:25.1><span class=root>Padhānaṁ padahitvāna, </span><br><p id=tha-ap399:25.2><span class=root>tosayitvā mahāmuniṁ; </span><br><p id=tha-ap399:25.3><span class=root>Candovabbhaghanā mutto, </span><br><p id=tha-ap399:25.4><span class=root>vicarāmi ahaṁ sadā. </span><br><p id=tha-ap399:26.1><span class=root>Vivekamanuyuttomhi, </span><br><p id=tha-ap399:26.2><span class=root>upasanto nirūpadhi; </span><br><p id=tha-ap399:26.3><span class=root>Sabbāsave pariññāya, </span><br><p id=tha-ap399:26.4><span class=root>viharāmi anāsavo. </span><br><p id=tha-ap399:27.1><span class=root>Tiṁsakappasahassamhi, </span><br><p id=tha-ap399:27.2><span class=root>yaṁ buddhamabhipūjayiṁ; </span><br><p id=tha-ap399:27.3><span class=root>Duggatiṁ nābhijānāmi, </span><br><p id=tha-ap399:27.4><span class=root>buddhapūjāyidaṁ phalaṁ. </span><br><p id=tha-ap399:28.1><span class=root>Kilesā jhāpitā mayhaṁ, </span><br><p id=tha-ap399:28.2><span class=root>bhavā sabbe samūhatā; </span><br><p id=tha-ap399:28.3><span class=root>Sabbāsavā parikkhīṇā, </span><br><p id=tha-ap399:28.4><span class=root>natthi dāni punabbhavo. </span><br><p id=tha-ap399:29.1><span class=root>Svāgataṁ vata me āsi, </span><br><p id=tha-ap399:29.2><span class=root>…pe… </span><br><p id=tha-ap399:29.3><span class=root>kataṁ buddhassa sāsanaṁ. </span><br><p id=tha-ap399:30.1><span class=root>Paṭisambhidā catasso, </span><br><p id=tha-ap399:30.2><span class=root>…pe… </span><br><p id=tha-ap399:30.3><span class=root>kataṁ buddhassa sāsanaṁ”. </span><br><p id=tha-ap399:31.1><span class=root>Itthaṁ sudaṁ āyasmā girimānando thero imā gāthāyo abhāsitthāti. </span><br><p id=tha-ap399:32.1><span class=root>Girimānandattherassāpadānaṁ sattamaṁ. </span><br></main><footer class="container footer"><small><a href=/about/>Contact info</a></small></footer>