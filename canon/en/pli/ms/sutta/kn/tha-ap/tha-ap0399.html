<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0398.html>Previous</a><a href=/canon/en/pli/ms/sutta/kn/tha-ap/tha-ap0400.html>Next</a></div><p><div class=verse-container id=tha-ap399:0.1><span>Therāpadāna </span></div><p><div class=verse-container id=tha-ap399:0.2><span>Pilindavacchavagga </span></div><p><div class=verse-container id=tha-ap399:0.3><span class=big-bold>Girimānandattheraapadāna </span></div><p><div class=verse-container id=tha-ap399:1.1><span>“Bhariyā me kālaṅkatā, </span></div><p><div class=verse-container id=tha-ap399:1.2><span>putto sīvathikaṁ gato; </span></div><p><div class=verse-container id=tha-ap399:1.3><span>Mātā pitā matā bhātā, </span></div><p><div class=verse-container id=tha-ap399:1.4><span>ekacitamhi ḍayhare. </span></div><p><div class=verse-container id=tha-ap399:2.1><span>Tena sokena santatto, </span></div><p><div class=verse-container id=tha-ap399:2.2><span>kiso paṇḍu ahosahaṁ; </span></div><p><div class=verse-container id=tha-ap399:2.3><span>Cittakkhepo ca me āsi, </span></div><p><div class=verse-container id=tha-ap399:2.4><span>tena sokena aṭṭito. </span></div><p><div class=verse-container id=tha-ap399:3.1><span>Sokasallaparetohaṁ, </span></div><p><div class=verse-container id=tha-ap399:3.2><span>vanantamupasaṅkamiṁ; </span></div><p><div class=verse-container id=tha-ap399:3.3><span>Pavattaphalaṁ bhuñjitvā, </span></div><p><div class=verse-container id=tha-ap399:3.4><span>rukkhamūle vasāmahaṁ. </span></div><p><div class=verse-container id=tha-ap399:4.1><span>Sumedho nāma sambuddho, </span></div><p><div class=verse-container id=tha-ap399:4.2><span>dukkhassantakaro jino; </span></div><p><div class=verse-container id=tha-ap399:4.3><span>Mamuddharitukāmo so, </span></div><p><div class=verse-container id=tha-ap399:4.4><span>āgañchi mama santikaṁ. </span></div><p><div class=verse-container id=tha-ap399:5.1><span>Padasaddaṁ suṇitvāna, </span></div><p><div class=verse-container id=tha-ap399:5.2><span>sumedhassa mahesino; </span></div><p><div class=verse-container id=tha-ap399:5.3><span>Paggahetvānahaṁ sīsaṁ, </span></div><p><div class=verse-container id=tha-ap399:5.4><span>ullokesiṁ mahāmuniṁ. </span></div><p><div class=verse-container id=tha-ap399:6.1><span>Upāgate mahāvīre, </span></div><p><div class=verse-container id=tha-ap399:6.2><span>pīti me udapajjatha; </span></div><p><div class=verse-container id=tha-ap399:6.3><span>Tadāsimekaggamano, </span></div><p><div class=verse-container id=tha-ap399:6.4><span>disvā taṁ lokanāyakaṁ. </span></div><p><div class=verse-container id=tha-ap399:7.1><span>Satiṁ paṭilabhitvāna, </span></div><p><div class=verse-container id=tha-ap399:7.2><span>paṇṇamuṭṭhimadāsahaṁ; </span></div><p><div class=verse-container id=tha-ap399:7.3><span>Nisīdi bhagavā tattha, </span></div><p><div class=verse-container id=tha-ap399:7.4><span>anukampāya cakkhumā. </span></div><p><div class=verse-container id=tha-ap399:8.1><span>Nisajja tattha bhagavā, </span></div><p><div class=verse-container id=tha-ap399:8.2><span>sumedho lokanāyako; </span></div><p><div class=verse-container id=tha-ap399:8.3><span>Dhammaṁ me kathayī buddho, </span></div><p><div class=verse-container id=tha-ap399:8.4><span>sokasallavinodanaṁ. </span></div><p><div class=verse-container id=tha-ap399:9.1><span>‘Anavhitā tato āguṁ, </span></div><p><div class=verse-container id=tha-ap399:9.2><span>ananuññātā ito gatā; </span></div><p><div class=verse-container id=tha-ap399:9.3><span>Yathāgatā tathā gatā, </span></div><p><div class=verse-container id=tha-ap399:9.4><span>tattha kā paridevanā. </span></div><p><div class=verse-container id=tha-ap399:10.1><span>Yathāpi pathikā sattā, </span></div><p><div class=verse-container id=tha-ap399:10.2><span>vassamānāya vuṭṭhiyā; </span></div><p><div class=verse-container id=tha-ap399:10.3><span>Sabhaṇḍā upagacchanti, </span></div><p><div class=verse-container id=tha-ap399:10.4><span>vassassāpatanāya te. </span></div><p><div class=verse-container id=tha-ap399:11.1><span>Vasse ca te oramite, </span></div><p><div class=verse-container id=tha-ap399:11.2><span>sampayanti yadicchakaṁ; </span></div><p><div class=verse-container id=tha-ap399:11.3><span>Evaṁ mātā pitā tuyhaṁ, </span></div><p><div class=verse-container id=tha-ap399:11.4><span>tattha kā paridevanā. </span></div><p><div class=verse-container id=tha-ap399:12.1><span>Āgantukā pāhunakā, </span></div><p><div class=verse-container id=tha-ap399:12.2><span>caliteritakampitā; </span></div><p><div class=verse-container id=tha-ap399:12.3><span>Evaṁ mātā pitā tuyhaṁ, </span></div><p><div class=verse-container id=tha-ap399:12.4><span>tattha kā paridevanā. </span></div><p><div class=verse-container id=tha-ap399:13.1><span>Yathāpi urago jiṇṇaṁ, </span></div><p><div class=verse-container id=tha-ap399:13.2><span>hitvā gacchati saṁ tacaṁ; </span></div><p><div class=verse-container id=tha-ap399:13.3><span>Evaṁ mātā pitā tuyhaṁ, </span></div><p><div class=verse-container id=tha-ap399:13.4><span>saṁ tanuṁ idha hīyare’. </span></div><p><div class=verse-container id=tha-ap399:14.1><span>Buddhassa giramaññāya, </span></div><p><div class=verse-container id=tha-ap399:14.2><span>sokasallaṁ vivajjayiṁ; </span></div><p><div class=verse-container id=tha-ap399:14.3><span>Pāmojjaṁ janayitvāna, </span></div><p><div class=verse-container id=tha-ap399:14.4><span>buddhaseṭṭhaṁ avandahaṁ. </span></div><p><div class=verse-container id=tha-ap399:15.1><span>Vanditvāna mahānāgaṁ, </span></div><p><div class=verse-container id=tha-ap399:15.2><span>Pūjayiṁ girimañjariṁ; </span></div><p><div class=verse-container id=tha-ap399:15.3><span>Dibbagandhaṁ sampavantaṁ, </span></div><p><div class=verse-container id=tha-ap399:15.4><span>Sumedhaṁ lokanāyakaṁ. </span></div><p><div class=verse-container id=tha-ap399:16.1><span>Pūjayitvāna sambuddhaṁ, </span></div><p><div class=verse-container id=tha-ap399:16.2><span>sire katvāna añjaliṁ; </span></div><p><div class=verse-container id=tha-ap399:16.3><span>Anussaraṁ guṇaggāni, </span></div><p><div class=verse-container id=tha-ap399:16.4><span>santhaviṁ lokanāyakaṁ. </span></div><p><div class=verse-container id=tha-ap399:17.1><span>‘Nittiṇṇosi mahāvīra, </span></div><p><div class=verse-container id=tha-ap399:17.2><span>sabbaññu lokanāyaka; </span></div><p><div class=verse-container id=tha-ap399:17.3><span>Sabbe satte uddharasi, </span></div><p><div class=verse-container id=tha-ap399:17.4><span>ñāṇena tvaṁ mahāmune. </span></div><p><div class=verse-container id=tha-ap399:18.1><span>Vimatiṁ dveḷhakaṁ vāpi, </span></div><p><div class=verse-container id=tha-ap399:18.2><span>sañchindasi mahāmune; </span></div><p><div class=verse-container id=tha-ap399:18.3><span>Paṭipādesi me maggaṁ, </span></div><p><div class=verse-container id=tha-ap399:18.4><span>tava ñāṇena cakkhuma. </span></div><p><div class=verse-container id=tha-ap399:19.1><span>Arahā vasipattā ca, </span></div><p><div class=verse-container id=tha-ap399:19.2><span>chaḷabhiññā mahiddhikā; </span></div><p><div class=verse-container id=tha-ap399:19.3><span>Antalikkhacarā dhīrā, </span></div><p><div class=verse-container id=tha-ap399:19.4><span>parivārenti tāvade. </span></div><p><div class=verse-container id=tha-ap399:20.1><span>Paṭipannā ca sekhā ca, </span></div><p><div class=verse-container id=tha-ap399:20.2><span>phalaṭṭhā santi sāvakā; </span></div><p><div class=verse-container id=tha-ap399:20.3><span>Sūrodayeva padumā, </span></div><p><div class=verse-container id=tha-ap399:20.4><span>pupphanti tava sāvakā. </span></div><p><div class=verse-container id=tha-ap399:21.1><span>Mahāsamuddovakkhobho, </span></div><p><div class=verse-container id=tha-ap399:21.2><span>atulopi duruttaro; </span></div><p><div class=verse-container id=tha-ap399:21.3><span>Evaṁ ñāṇena sampanno, </span></div><p><div class=verse-container id=tha-ap399:21.4><span>appameyyosi cakkhuma’. </span></div><p><div class=verse-container id=tha-ap399:22.1><span>Vanditvāhaṁ lokajinaṁ, </span></div><p><div class=verse-container id=tha-ap399:22.2><span>cakkhumantaṁ mahāyasaṁ; </span></div><p><div class=verse-container id=tha-ap399:22.3><span>Puthu disā namassanto, </span></div><p><div class=verse-container id=tha-ap399:22.4><span>paṭikuṭiko agañchahaṁ. </span></div><p><div class=verse-container id=tha-ap399:23.1><span>Devalokā cavitvāna, </span></div><p><div class=verse-container id=tha-ap399:23.2><span>sampajāno patissato; </span></div><p><div class=verse-container id=tha-ap399:23.3><span>Okkamiṁ mātuyā kucchiṁ, </span></div><p><div class=verse-container id=tha-ap399:23.4><span>sandhāvanto bhavābhave. </span></div><p><div class=verse-container id=tha-ap399:24.1><span>Agārā abhinikkhamma, </span></div><p><div class=verse-container id=tha-ap399:24.2><span>pabbajiṁ anagāriyaṁ; </span></div><p><div class=verse-container id=tha-ap399:24.3><span>Ātāpī nipako jhāyī, </span></div><p><div class=verse-container id=tha-ap399:24.4><span>paṭisallānagocaro. </span></div><p><div class=verse-container id=tha-ap399:25.1><span>Padhānaṁ padahitvāna, </span></div><p><div class=verse-container id=tha-ap399:25.2><span>tosayitvā mahāmuniṁ; </span></div><p><div class=verse-container id=tha-ap399:25.3><span>Candovabbhaghanā mutto, </span></div><p><div class=verse-container id=tha-ap399:25.4><span>vicarāmi ahaṁ sadā. </span></div><p><div class=verse-container id=tha-ap399:26.1><span>Vivekamanuyuttomhi, </span></div><p><div class=verse-container id=tha-ap399:26.2><span>upasanto nirūpadhi; </span></div><p><div class=verse-container id=tha-ap399:26.3><span>Sabbāsave pariññāya, </span></div><p><div class=verse-container id=tha-ap399:26.4><span>viharāmi anāsavo. </span></div><p><div class=verse-container id=tha-ap399:27.1><span>Tiṁsakappasahassamhi, </span></div><p><div class=verse-container id=tha-ap399:27.2><span>yaṁ buddhamabhipūjayiṁ; </span></div><p><div class=verse-container id=tha-ap399:27.3><span>Duggatiṁ nābhijānāmi, </span></div><p><div class=verse-container id=tha-ap399:27.4><span>buddhapūjāyidaṁ phalaṁ. </span></div><p><div class=verse-container id=tha-ap399:28.1><span>Kilesā jhāpitā mayhaṁ, </span></div><p><div class=verse-container id=tha-ap399:28.2><span>bhavā sabbe samūhatā; </span></div><p><div class=verse-container id=tha-ap399:28.3><span>Sabbāsavā parikkhīṇā, </span></div><p><div class=verse-container id=tha-ap399:28.4><span>natthi dāni punabbhavo. </span></div><p><div class=verse-container id=tha-ap399:29.1><span>Svāgataṁ vata me āsi, </span></div><p><div class=verse-container id=tha-ap399:29.2><span>…pe… </span></div><p><div class=verse-container id=tha-ap399:29.3><span>kataṁ buddhassa sāsanaṁ. </span></div><p><div class=verse-container id=tha-ap399:30.1><span>Paṭisambhidā catasso, </span></div><p><div class=verse-container id=tha-ap399:30.2><span>…pe… </span></div><p><div class=verse-container id=tha-ap399:30.3><span>kataṁ buddhassa sāsanaṁ”. </span></div><p><div class=verse-container id=tha-ap399:31.1><span>Itthaṁ sudaṁ āyasmā girimānando thero imā gāthāyo abhāsitthāti. </span></div><p><div class=verse-container id=tha-ap399:32.1><span>Girimānandattherassāpadānaṁ sattamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0398.html>Previous</a><a href=/canon/en/pli/ms/sutta/kn/tha-ap/tha-ap0400.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>