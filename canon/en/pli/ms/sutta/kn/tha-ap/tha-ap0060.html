<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0059.html>Previous</a><a href=/canon/en/pli/ms/sutta/kn/tha-ap/tha-ap0061.html>Next</a></div><p id=tha-ap60:0.1><span class=root>Therāpadāna </span><br><p id=tha-ap60:0.2><span class=root>Bījanivagga </span><br><p id=tha-ap60:0.3><span class="root big-bold">Dhajadāyakattheraapadāna </span><br><p id=tha-ap60:1.1><span class=root>“Padumuttarabuddhassa, </span><br><p id=tha-ap60:1.2><span class=root>bodhiyā pādaputtame; </span><br><p id=tha-ap60:1.3><span class=root>Haṭṭho haṭṭhena cittena, </span><br><p id=tha-ap60:1.4><span class=root>dhajamāropayiṁ ahaṁ. </span><br><p id=tha-ap60:2.1><span class=root>Patitapattāni gaṇhitvā, </span><br><p id=tha-ap60:2.2><span class=root>bahiddhā chaḍḍayiṁ ahaṁ; </span><br><p id=tha-ap60:2.3><span class=root>Antosuddhaṁ bahisuddhaṁ, </span><br><p id=tha-ap60:2.4><span class=root>adhimuttamanāsavaṁ. </span><br><p id=tha-ap60:3.1><span class=root>Sammukhā viya sambuddhaṁ, </span><br><p id=tha-ap60:3.2><span class=root>avandiṁ bodhimuttamaṁ; </span><br><p id=tha-ap60:3.3><span class=root>Padumuttaro lokavidū, </span><br><p id=tha-ap60:3.4><span class=root>āhutīnaṁ paṭiggaho. </span><br><p id=tha-ap60:4.1><span class=root>Bhikkhusaṅghe ṭhito satthā, </span><br><p id=tha-ap60:4.2><span class=root>imā gāthā abhāsatha; </span><br><p id=tha-ap60:4.3><span class=root>‘Iminā dhajadānena, </span><br><p id=tha-ap60:4.4><span class=root>upaṭṭhānena cūbhayaṁ. </span><br><p id=tha-ap60:5.1><span class=root>Kappānaṁ satasahassaṁ, </span><br><p id=tha-ap60:5.2><span class=root>duggatiṁ so na gacchati; </span><br><p id=tha-ap60:5.3><span class=root>Devesu devasobhagyaṁ, </span><br><p id=tha-ap60:5.4><span class=root>anubhossatinappakaṁ. </span><br><p id=tha-ap60:6.1><span class=root>Anekasatakkhattuñca, </span><br><p id=tha-ap60:6.2><span class=root>rājā raṭṭhe bhavissati; </span><br><p id=tha-ap60:6.3><span class=root>Uggato nāma nāmena, </span><br><p id=tha-ap60:6.4><span class=root>cakkavattī bhavissati. </span><br><p id=tha-ap60:7.1><span class=root>Sampattiṁ anubhotvāna, </span><br><p id=tha-ap60:7.2><span class=root>sukkamūlena codito; </span><br><p id=tha-ap60:7.3><span class=root>Gotamassa bhagavato, </span><br><p id=tha-ap60:7.4><span class=root>sāsanebhiramissati’. </span><br><p id=tha-ap60:8.1><span class=root>Padhānapahitattomhi, </span><br><p id=tha-ap60:8.2><span class=root>upasanto nirūpadhi; </span><br><p id=tha-ap60:8.3><span class=root>Dhāremi antimaṁ dehaṁ, </span><br><p id=tha-ap60:8.4><span class=root>sammāsambuddhasāsane. </span><br><p id=tha-ap60:9.1><span class=root>Ekapaññāsasahasse, </span><br><p id=tha-ap60:9.2><span class=root>kappe uggatasavhayo; </span><br><p id=tha-ap60:9.3><span class=root>Paññāsasatasahasse, </span><br><p id=tha-ap60:9.4><span class=root>khattiyo meghasavhayo. </span><br><p id=tha-ap60:10.1><span class=root>Paṭisambhidā catasso, </span><br><p id=tha-ap60:10.2><span class=root>…pe… </span><br><p id=tha-ap60:10.3><span class=root>kataṁ buddhassa sāsanaṁ”. </span><br><p id=tha-ap60:11.1><span class=root>Itthaṁ sudaṁ āyasmā dhajadāyako thero imā gāthāyo abhāsitthāti. </span><br><p id=tha-ap60:12.1><span class=root>Dhajadāyakattherassāpadānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>