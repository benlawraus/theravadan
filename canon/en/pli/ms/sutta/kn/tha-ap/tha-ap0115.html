<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0114.html>Previous</a><a href=/canon/en/pli/ms/sutta/kn/tha-ap/tha-ap0116.html>Next</a></div><p id=tha-ap115:0.1><span class=root>Therāpadāna </span><br><p id=tha-ap115:0.2><span class=root>Mahāparivāravagga </span><br><p id=tha-ap115:0.3><span class="root big-bold">3 Saraṇagamaniyattheraapadāna </span><br><p id=tha-ap115:1.1><span class=root>“Ubhinnaṁ devarājūnaṁ, </span><br><p id=tha-ap115:1.2><span class=root>saṅgāmo samupaṭṭhito; </span><br><p id=tha-ap115:1.3><span class=root>Ahosi samupabyūḷho, </span><br><p id=tha-ap115:1.4><span class=root>mahāghoso avattatha. </span><br><p id=tha-ap115:2.1><span class=root>Padumuttaro lokavidū, </span><br><p id=tha-ap115:2.2><span class=root>āhutīnaṁ paṭiggaho; </span><br><p id=tha-ap115:2.3><span class=root>Antalikkhe ṭhito satthā, </span><br><p id=tha-ap115:2.4><span class=root>saṁvejesi mahājanaṁ. </span><br><p id=tha-ap115:3.1><span class=root>Sabbe devā attamanā, </span><br><p id=tha-ap115:3.2><span class=root>nikkhittakavacāvudhā; </span><br><p id=tha-ap115:3.3><span class=root>Sambuddhaṁ abhivādetvā, </span><br><p id=tha-ap115:3.4><span class=root>ekaggāsiṁsu tāvade. </span><br><p id=tha-ap115:4.1><span class=root>Mayhaṁ saṅkappamaññāya, </span><br><p id=tha-ap115:4.2><span class=root>vācāsabhimudīrayi; </span><br><p id=tha-ap115:4.3><span class=root>Anukampako lokavidū, </span><br><p id=tha-ap115:4.4><span class=root>nibbāpesi mahājanaṁ. </span><br><p id=tha-ap115:5.1><span class=root>Paduṭṭhacitto manujo, </span><br><p id=tha-ap115:5.2><span class=root>ekapāṇaṁ viheṭhayaṁ; </span><br><p id=tha-ap115:5.3><span class=root>Tena cittappadosena, </span><br><p id=tha-ap115:5.4><span class=root>apāyaṁ upapajjati. </span><br><p id=tha-ap115:6.1><span class=root>Saṅgāmasīse nāgova, </span><br><p id=tha-ap115:6.2><span class=root>bahū pāṇe viheṭhayaṁ; </span><br><p id=tha-ap115:6.3><span class=root>Nibbāpetha sakaṁ cittaṁ, </span><br><p id=tha-ap115:6.4><span class=root>mā haññittho punappunaṁ. </span><br><p id=tha-ap115:7.1><span class=root>Dvinnampi yakkharājūnaṁ, </span><br><p id=tha-ap115:7.2><span class=root>senā sā vimhitā ahu; </span><br><p id=tha-ap115:7.3><span class=root>Saraṇañca upāgacchuṁ, </span><br><p id=tha-ap115:7.4><span class=root>lokajeṭṭhaṁ sutādinaṁ. </span><br><p id=tha-ap115:8.1><span class=root>Saññāpetvāna janataṁ, </span><br><p id=tha-ap115:8.2><span class=root>padamuddhari cakkhumā; </span><br><p id=tha-ap115:8.3><span class=root>Pekkhamānova devehi, </span><br><p id=tha-ap115:8.4><span class=root>pakkāmi uttarāmukho. </span><br><p id=tha-ap115:9.1><span class=root>Paṭhamaṁ saraṇaṁ gacchiṁ, </span><br><p id=tha-ap115:9.2><span class=root>dvipadindassa tādino; </span><br><p id=tha-ap115:9.3><span class=root>Kappānaṁ satasahassaṁ, </span><br><p id=tha-ap115:9.4><span class=root>duggatiṁ nupapajjahaṁ. </span><br><p id=tha-ap115:10.1><span class=root>Mahādundubhināmā ca, </span><br><p id=tha-ap115:10.2><span class=root>soḷasāsuṁ rathesabhā; </span><br><p id=tha-ap115:10.3><span class=root>Tiṁsakappasahassamhi, </span><br><p id=tha-ap115:10.4><span class=root>rājāno cakkavattino. </span><br><p id=tha-ap115:11.1><span class=root>Paṭisambhidā catasso, </span><br><p id=tha-ap115:11.2><span class=root>…pe… </span><br><p id=tha-ap115:11.3><span class=root>kataṁ buddhassa sāsanaṁ”. </span><br><p id=tha-ap115:12.1><span class=root>Itthaṁ sudaṁ āyasmā saraṇagamaniyo thero imā gāthāyo abhāsitthāti. </span><br><p id=tha-ap115:13.1><span class=root>Saraṇagamaniyattherassāpadānaṁ tatiyaṁ. </span><br></main><footer class="container footer"><small><a href=/about/>Contact info</a></small></footer>