<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0551.html>Previous</a><a href=/canon/en/pli/ms/sutta/kn/tha-ap/tha-ap0553.html>Next</a></div><p id=tha-ap552:0.1><span class=root>Therāpadāna </span><br><p id=tha-ap552:0.2><span class=root>Bhaddiyavagga </span><br><p id=tha-ap552:0.3><span class="root big-bold">Cūḷasugandhattheraapadāna </span><br><p id=tha-ap552:1.1><span class=root>“Imamhi bhaddake kappe, </span><br><p id=tha-ap552:1.2><span class=root>brahmabandhu mahāyaso; </span><br><p id=tha-ap552:1.3><span class=root>Kassapo nāma gottena, </span><br><p id=tha-ap552:1.4><span class=root>uppajji vadataṁ varo. </span><br><p id=tha-ap552:2.1><span class=root>Anubyañjanasampanno, </span><br><p id=tha-ap552:2.2><span class=root>bāttiṁsavaralakkhaṇo; </span><br><p id=tha-ap552:2.3><span class=root>Byāmappabhāparivuto, </span><br><p id=tha-ap552:2.4><span class=root>raṁsijālasamotthaṭo. </span><br><p id=tha-ap552:3.1><span class=root>Assāsetā yathā cando, </span><br><p id=tha-ap552:3.2><span class=root>sūriyova pabhaṅkaro; </span><br><p id=tha-ap552:3.3><span class=root>Nibbāpetā yathā megho, </span><br><p id=tha-ap552:3.4><span class=root>sāgarova guṇākaro. </span><br><p id=tha-ap552:4.1><span class=root>Dharaṇīriva sīlena, </span><br><p id=tha-ap552:4.2><span class=root>himavāva samādhinā; </span><br><p id=tha-ap552:4.3><span class=root>Ākāso viya paññāya, </span><br><p id=tha-ap552:4.4><span class=root>asaṅgo anilo yathā. </span><br><p id=tha-ap552:5.1><span class=root>Tadāhaṁ bārāṇasiyaṁ, </span><br><p id=tha-ap552:5.2><span class=root>upapanno mahākule; </span><br><p id=tha-ap552:5.3><span class=root>Pahūtadhanadhaññasmiṁ, </span><br><p id=tha-ap552:5.4><span class=root>nānāratanasañcaye. </span><br><p id=tha-ap552:6.1><span class=root>Mahatā parivārena, </span><br><p id=tha-ap552:6.2><span class=root>nisinnaṁ lokanāyakaṁ; </span><br><p id=tha-ap552:6.3><span class=root>Upecca dhammamassosiṁ, </span><br><p id=tha-ap552:6.4><span class=root>amataṁva manoharaṁ. </span><br><p id=tha-ap552:7.1><span class=root>Dvattiṁsalakkhaṇadharo, </span><br><p id=tha-ap552:7.2><span class=root>sanakkhattova candimā; </span><br><p id=tha-ap552:7.3><span class=root>Anubyañjanasampanno, </span><br><p id=tha-ap552:7.4><span class=root>sālarājāva phullito. </span><br><p id=tha-ap552:8.1><span class=root>Raṁsijālaparikkhitto, </span><br><p id=tha-ap552:8.2><span class=root>dittova kanakācalo; </span><br><p id=tha-ap552:8.3><span class=root>Byāmappabhāparivuto, </span><br><p id=tha-ap552:8.4><span class=root>sataraṁsī divākaro. </span><br><p id=tha-ap552:9.1><span class=root>Soṇṇānano jinavaro, </span><br><p id=tha-ap552:9.2><span class=root>samaṇīva siluccayo; </span><br><p id=tha-ap552:9.3><span class=root>Karuṇā puṇṇahadayo, </span><br><p id=tha-ap552:9.4><span class=root>guṇena viya sāgaro. </span><br><p id=tha-ap552:10.1><span class=root>Lokavissutakitti ca, </span><br><p id=tha-ap552:10.2><span class=root>sinerūva naguttamo; </span><br><p id=tha-ap552:10.3><span class=root>Yasasā vitthato vīro, </span><br><p id=tha-ap552:10.4><span class=root>ākāsasadiso muni. </span><br><p id=tha-ap552:11.1><span class=root>Asaṅgacitto sabbattha, </span><br><p id=tha-ap552:11.2><span class=root>anilo viya nāyako; </span><br><p id=tha-ap552:11.3><span class=root>Patiṭṭhā sabbabhūtānaṁ, </span><br><p id=tha-ap552:11.4><span class=root>mahīva munisattamo. </span><br><p id=tha-ap552:12.1><span class=root>Anupalitto lokena, </span><br><p id=tha-ap552:12.2><span class=root>toyena padumaṁ yathā; </span><br><p id=tha-ap552:12.3><span class=root>Kuvādagacchadahano, </span><br><p id=tha-ap552:12.4><span class=root>aggikhandhova sobhasi. </span><br><p id=tha-ap552:13.1><span class=root>Agadho viya sabbattha, </span><br><p id=tha-ap552:13.2><span class=root>kilesavisanāsako; </span><br><p id=tha-ap552:13.3><span class=root>Gandhamādanaselova, </span><br><p id=tha-ap552:13.4><span class=root>guṇagandhavibhūsito. </span><br><p id=tha-ap552:14.1><span class=root>Guṇānaṁ ākaro vīro, </span><br><p id=tha-ap552:14.2><span class=root>ratanānaṁva sāgaro; </span><br><p id=tha-ap552:14.3><span class=root>Sindhūva vanarājīnaṁ, </span><br><p id=tha-ap552:14.4><span class=root>kilesamalahārako. </span><br><p id=tha-ap552:15.1><span class=root>Vijayīva mahāyodho, </span><br><p id=tha-ap552:15.2><span class=root>mārasenāvamaddano; </span><br><p id=tha-ap552:15.3><span class=root>Cakkavattīva so rājā, </span><br><p id=tha-ap552:15.4><span class=root>bojjhaṅgaratanissaro. </span><br><p id=tha-ap552:16.1><span class=root>Mahābhisakkasaṅkāso, </span><br><p id=tha-ap552:16.2><span class=root>dosabyādhitikicchako; </span><br><p id=tha-ap552:16.3><span class=root>Sallakatto yathā vejjo, </span><br><p id=tha-ap552:16.4><span class=root>diṭṭhigaṇḍaviphālako. </span><br><p id=tha-ap552:17.1><span class=root>So tadā lokapajjoto, </span><br><p id=tha-ap552:17.2><span class=root>sanarāmarasakkato; </span><br><p id=tha-ap552:17.3><span class=root>Parisāsu narādicco, </span><br><p id=tha-ap552:17.4><span class=root>dhammaṁ desayate jino. </span><br><p id=tha-ap552:18.1><span class=root>‘Dānaṁ datvā mahābhogo, </span><br><p id=tha-ap552:18.2><span class=root>sīlena sugatūpago; </span><br><p id=tha-ap552:18.3><span class=root>Bhāvanāya ca nibbāti’, </span><br><p id=tha-ap552:18.4><span class=root>iccevamanusāsatha. </span><br><p id=tha-ap552:19.1><span class=root>Desanaṁ taṁ mahassādaṁ, </span><br><p id=tha-ap552:19.2><span class=root>ādimajjhantasobhanaṁ; </span><br><p id=tha-ap552:19.3><span class=root>Suṇanti parisā sabbā, </span><br><p id=tha-ap552:19.4><span class=root>amataṁva mahārasaṁ. </span><br><p id=tha-ap552:20.1><span class=root>Sutvā sumadhuraṁ dhammaṁ, </span><br><p id=tha-ap552:20.2><span class=root>pasanno jinasāsane; </span><br><p id=tha-ap552:20.3><span class=root>Sugataṁ saraṇaṁ gantvā, </span><br><p id=tha-ap552:20.4><span class=root>yāvajīvaṁ namassahaṁ. </span><br><p id=tha-ap552:21.1><span class=root>Munino gandhakuṭiyā, </span><br><p id=tha-ap552:21.2><span class=root>opuñjesiṁ tadā mahiṁ; </span><br><p id=tha-ap552:21.3><span class=root>Catujjātena gandhena, </span><br><p id=tha-ap552:21.4><span class=root>māse aṭṭha dinesvahaṁ. </span><br><p id=tha-ap552:22.1><span class=root>Paṇidhāya sugandhattaṁ, </span><br><p id=tha-ap552:22.2><span class=root>sarīravissagandhino; </span><br><p id=tha-ap552:22.3><span class=root>Tadā jino viyākāsi, </span><br><p id=tha-ap552:22.4><span class=root>sugandhatanulābhitaṁ. </span><br><p id=tha-ap552:23.1><span class=root>‘Yo yaṁ gandhakuṭibhūmiṁ, </span><br><p id=tha-ap552:23.2><span class=root>gandhenopuñjate sakiṁ; </span><br><p id=tha-ap552:23.3><span class=root>Tena kammavipākena, </span><br><p id=tha-ap552:23.4><span class=root>upapanno tahiṁ tahiṁ. </span><br><p id=tha-ap552:24.1><span class=root>Sugandhadeho sabbattha, </span><br><p id=tha-ap552:24.2><span class=root>bhavissati ayaṁ naro; </span><br><p id=tha-ap552:24.3><span class=root>Guṇagandhayutto hutvā, </span><br><p id=tha-ap552:24.4><span class=root>nibbāyissatināsavo’. </span><br><p id=tha-ap552:25.1><span class=root>Tena kammena sukatena, </span><br><p id=tha-ap552:25.2><span class=root>cetanāpaṇidhīhi ca; </span><br><p id=tha-ap552:25.3><span class=root>Jahitvā mānusaṁ dehaṁ, </span><br><p id=tha-ap552:25.4><span class=root>tāvatiṁsamagacchahaṁ. </span><br><p id=tha-ap552:26.1><span class=root>Pacchime ca bhave dāni, </span><br><p id=tha-ap552:26.2><span class=root>jāto vippakule ahaṁ; </span><br><p id=tha-ap552:26.3><span class=root>Gabbhaṁ me vasato mātā, </span><br><p id=tha-ap552:26.4><span class=root>dehenāsi sugandhitā. </span><br><p id=tha-ap552:27.1><span class=root>Yadā ca mātukucchimhā, </span><br><p id=tha-ap552:27.2><span class=root>nikkhamāmi tadā purī; </span><br><p id=tha-ap552:27.3><span class=root>Sāvatthisabbagandhehi, </span><br><p id=tha-ap552:27.4><span class=root>vāsitā viya vāyatha. </span><br><p id=tha-ap552:28.1><span class=root>Pupphavassañca surabhi, </span><br><p id=tha-ap552:28.2><span class=root>dibbagandhaṁ manoramaṁ; </span><br><p id=tha-ap552:28.3><span class=root>Dhūpāni ca mahagghāni, </span><br><p id=tha-ap552:28.4><span class=root>upavāyiṁsu tāvade. </span><br><p id=tha-ap552:29.1><span class=root>Devā ca sabbagandhehi, </span><br><p id=tha-ap552:29.2><span class=root>dhūpapupphehi taṁ gharaṁ; </span><br><p id=tha-ap552:29.3><span class=root>Vāsayiṁsu sugandhena, </span><br><p id=tha-ap552:29.4><span class=root>yasmiṁ jāto ahaṁ ghare. </span><br><p id=tha-ap552:30.1><span class=root>Yadā ca taruṇo bhaddo, </span><br><p id=tha-ap552:30.2><span class=root>paṭhame yobbane ṭhito; </span><br><p id=tha-ap552:30.3><span class=root>Tadā selaṁ saparisaṁ, </span><br><p id=tha-ap552:30.4><span class=root>vinetvā narasārathi. </span><br><p id=tha-ap552:31.1><span class=root>Tehi sabbehi parivuto, </span><br><p id=tha-ap552:31.2><span class=root>sāvatthipuramāgato; </span><br><p id=tha-ap552:31.3><span class=root>Tadā buddhānubhāvaṁ taṁ, </span><br><p id=tha-ap552:31.4><span class=root>disvā pabbajito ahaṁ. </span><br><p id=tha-ap552:32.1><span class=root>Sīlaṁ samādhipaññañca, </span><br><p id=tha-ap552:32.2><span class=root>vimuttiñca anuttaraṁ; </span><br><p id=tha-ap552:32.3><span class=root>Bhāvetvā caturo dhamme, </span><br><p id=tha-ap552:32.4><span class=root>pāpuṇiṁ āsavakkhayaṁ. </span><br><p id=tha-ap552:33.1><span class=root>Yadā pabbajito cāhaṁ, </span><br><p id=tha-ap552:33.2><span class=root>yadā ca arahā ahuṁ; </span><br><p id=tha-ap552:33.3><span class=root>Nibbāyissaṁ yadā cāhaṁ, </span><br><p id=tha-ap552:33.4><span class=root>gandhavasso tadā ahu. </span><br><p id=tha-ap552:34.1><span class=root>Sarīragandho ca sadātiseti me, </span><br><p id=tha-ap552:34.2><span class=root>Mahārahaṁ candanacampakuppalaṁ; </span><br><p id=tha-ap552:34.3><span class=root>Tatheva gandhe itare ca sabbaso, </span><br><p id=tha-ap552:34.4><span class=root>Pasayha vāyāmi tato tahiṁ tahiṁ. </span><br><p id=tha-ap552:35.1><span class=root>Kilesā jhāpitā mayhaṁ, </span><br><p id=tha-ap552:35.2><span class=root>…pe… </span><br><p id=tha-ap552:35.3><span class=root>viharāmi anāsavo. </span><br><p id=tha-ap552:36.1><span class=root>Svāgataṁ vata me āsi, </span><br><p id=tha-ap552:36.2><span class=root>…pe… </span><br><p id=tha-ap552:36.3><span class=root>kataṁ buddhassa sāsanaṁ. </span><br><p id=tha-ap552:37.1><span class=root>Paṭisambhidā catasso, </span><br><p id=tha-ap552:37.2><span class=root>…pe… </span><br><p id=tha-ap552:37.3><span class=root>kataṁ buddhassa sāsanaṁ”. </span><br><p id=tha-ap552:38.1><span class=root>Itthaṁ sudaṁ āyasmā cūḷasugandho thero imā gāthāyo abhāsitthāti. </span><br><p id=tha-ap552:39.1><span class=root>Cūḷasugandhattherassāpadānaṁ dasamaṁ. </span><br><p id=tha-ap552:40.1><span class=root>Bhaddiyavaggo pañcapaññāsamo. </span><br><p id=tha-ap552:41.1><span class=root>Tassuddānaṁ </span><br><p id=tha-ap552:42.1><span class=root>Bhaddiyo revato thero, </span><br><p id=tha-ap552:42.2><span class=root>mahālābhī ca sīvali; </span><br><p id=tha-ap552:42.3><span class=root>Vaṅgīso nandako ceva, </span><br><p id=tha-ap552:42.4><span class=root>kāḷudāyī tathābhayo. </span><br><p id=tha-ap552:43.1><span class=root>Lomaso vanavaccho ca, </span><br><p id=tha-ap552:43.2><span class=root>sugandho ceva dasamo; </span><br><p id=tha-ap552:43.3><span class=root>Tīṇi gāthāsatā tattha, </span><br><p id=tha-ap552:43.4><span class=root>soḷasā ca taduttari. </span><br><p id=tha-ap552:44.1><span class=root>Atha vagguddānaṁ </span><br><p id=tha-ap552:45.1><span class=root>Kaṇikāravhayo vaggo, </span><br><p id=tha-ap552:45.2><span class=root>phalado tiṇadāyako; </span><br><p id=tha-ap552:45.3><span class=root>Kaccāno bhaddiyo vaggo, </span><br><p id=tha-ap552:45.4><span class=root>gāthāyo gaṇitā cimā. </span><br><p id=tha-ap552:46.1><span class=root>Navagāthāsatānīha, </span><br><p id=tha-ap552:46.2><span class=root>caturāsītiyeva ca; </span><br><p id=tha-ap552:46.3><span class=root>Sapaññāsaṁ pañcasataṁ, </span><br><p id=tha-ap552:46.4><span class=root>apadānā pakāsitā. </span><br><p id=tha-ap552:47.1><span class=root>Saha udānagāthāhi, </span><br><p id=tha-ap552:47.2><span class=root>chasahassāni hontimā; </span><br><p id=tha-ap552:47.3><span class=root>Dvesatāni ca gāthānaṁ, </span><br><p id=tha-ap552:47.4><span class=root>aṭṭhārasa taduttari. </span><br></main><footer class="container footer"><small><a href=/about/>Contact info</a></small></footer>