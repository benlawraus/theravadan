<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0551.html>Previous</a><a href=/canon/en/pli/ms/sutta/kn/tha-ap/tha-ap0553.html>Next</a></div><p><div class=verse-container id=tha-ap552:0.1><span>Therāpadāna </span></div><p><div class=verse-container id=tha-ap552:0.2><span>Bhaddiyavagga </span></div><p><div class=verse-container id=tha-ap552:0.3><span class=big-bold>Cūḷasugandhattheraapadāna </span></div><p><div class=verse-container id=tha-ap552:1.1><span>“Imamhi bhaddake kappe, </span></div><p><div class=verse-container id=tha-ap552:1.2><span>brahmabandhu mahāyaso; </span></div><p><div class=verse-container id=tha-ap552:1.3><span>Kassapo nāma gottena, </span></div><p><div class=verse-container id=tha-ap552:1.4><span>uppajji vadataṁ varo. </span></div><p><div class=verse-container id=tha-ap552:2.1><span>Anubyañjanasampanno, </span></div><p><div class=verse-container id=tha-ap552:2.2><span>bāttiṁsavaralakkhaṇo; </span></div><p><div class=verse-container id=tha-ap552:2.3><span>Byāmappabhāparivuto, </span></div><p><div class=verse-container id=tha-ap552:2.4><span>raṁsijālasamotthaṭo. </span></div><p><div class=verse-container id=tha-ap552:3.1><span>Assāsetā yathā cando, </span></div><p><div class=verse-container id=tha-ap552:3.2><span>sūriyova pabhaṅkaro; </span></div><p><div class=verse-container id=tha-ap552:3.3><span>Nibbāpetā yathā megho, </span></div><p><div class=verse-container id=tha-ap552:3.4><span>sāgarova guṇākaro. </span></div><p><div class=verse-container id=tha-ap552:4.1><span>Dharaṇīriva sīlena, </span></div><p><div class=verse-container id=tha-ap552:4.2><span>himavāva samādhinā; </span></div><p><div class=verse-container id=tha-ap552:4.3><span>Ākāso viya paññāya, </span></div><p><div class=verse-container id=tha-ap552:4.4><span>asaṅgo anilo yathā. </span></div><p><div class=verse-container id=tha-ap552:5.1><span>Tadāhaṁ bārāṇasiyaṁ, </span></div><p><div class=verse-container id=tha-ap552:5.2><span>upapanno mahākule; </span></div><p><div class=verse-container id=tha-ap552:5.3><span>Pahūtadhanadhaññasmiṁ, </span></div><p><div class=verse-container id=tha-ap552:5.4><span>nānāratanasañcaye. </span></div><p><div class=verse-container id=tha-ap552:6.1><span>Mahatā parivārena, </span></div><p><div class=verse-container id=tha-ap552:6.2><span>nisinnaṁ lokanāyakaṁ; </span></div><p><div class=verse-container id=tha-ap552:6.3><span>Upecca dhammamassosiṁ, </span></div><p><div class=verse-container id=tha-ap552:6.4><span>amataṁva manoharaṁ. </span></div><p><div class=verse-container id=tha-ap552:7.1><span>Dvattiṁsalakkhaṇadharo, </span></div><p><div class=verse-container id=tha-ap552:7.2><span>sanakkhattova candimā; </span></div><p><div class=verse-container id=tha-ap552:7.3><span>Anubyañjanasampanno, </span></div><p><div class=verse-container id=tha-ap552:7.4><span>sālarājāva phullito. </span></div><p><div class=verse-container id=tha-ap552:8.1><span>Raṁsijālaparikkhitto, </span></div><p><div class=verse-container id=tha-ap552:8.2><span>dittova kanakācalo; </span></div><p><div class=verse-container id=tha-ap552:8.3><span>Byāmappabhāparivuto, </span></div><p><div class=verse-container id=tha-ap552:8.4><span>sataraṁsī divākaro. </span></div><p><div class=verse-container id=tha-ap552:9.1><span>Soṇṇānano jinavaro, </span></div><p><div class=verse-container id=tha-ap552:9.2><span>samaṇīva siluccayo; </span></div><p><div class=verse-container id=tha-ap552:9.3><span>Karuṇā puṇṇahadayo, </span></div><p><div class=verse-container id=tha-ap552:9.4><span>guṇena viya sāgaro. </span></div><p><div class=verse-container id=tha-ap552:10.1><span>Lokavissutakitti ca, </span></div><p><div class=verse-container id=tha-ap552:10.2><span>sinerūva naguttamo; </span></div><p><div class=verse-container id=tha-ap552:10.3><span>Yasasā vitthato vīro, </span></div><p><div class=verse-container id=tha-ap552:10.4><span>ākāsasadiso muni. </span></div><p><div class=verse-container id=tha-ap552:11.1><span>Asaṅgacitto sabbattha, </span></div><p><div class=verse-container id=tha-ap552:11.2><span>anilo viya nāyako; </span></div><p><div class=verse-container id=tha-ap552:11.3><span>Patiṭṭhā sabbabhūtānaṁ, </span></div><p><div class=verse-container id=tha-ap552:11.4><span>mahīva munisattamo. </span></div><p><div class=verse-container id=tha-ap552:12.1><span>Anupalitto lokena, </span></div><p><div class=verse-container id=tha-ap552:12.2><span>toyena padumaṁ yathā; </span></div><p><div class=verse-container id=tha-ap552:12.3><span>Kuvādagacchadahano, </span></div><p><div class=verse-container id=tha-ap552:12.4><span>aggikhandhova sobhasi. </span></div><p><div class=verse-container id=tha-ap552:13.1><span>Agadho viya sabbattha, </span></div><p><div class=verse-container id=tha-ap552:13.2><span>kilesavisanāsako; </span></div><p><div class=verse-container id=tha-ap552:13.3><span>Gandhamādanaselova, </span></div><p><div class=verse-container id=tha-ap552:13.4><span>guṇagandhavibhūsito. </span></div><p><div class=verse-container id=tha-ap552:14.1><span>Guṇānaṁ ākaro vīro, </span></div><p><div class=verse-container id=tha-ap552:14.2><span>ratanānaṁva sāgaro; </span></div><p><div class=verse-container id=tha-ap552:14.3><span>Sindhūva vanarājīnaṁ, </span></div><p><div class=verse-container id=tha-ap552:14.4><span>kilesamalahārako. </span></div><p><div class=verse-container id=tha-ap552:15.1><span>Vijayīva mahāyodho, </span></div><p><div class=verse-container id=tha-ap552:15.2><span>mārasenāvamaddano; </span></div><p><div class=verse-container id=tha-ap552:15.3><span>Cakkavattīva so rājā, </span></div><p><div class=verse-container id=tha-ap552:15.4><span>bojjhaṅgaratanissaro. </span></div><p><div class=verse-container id=tha-ap552:16.1><span>Mahābhisakkasaṅkāso, </span></div><p><div class=verse-container id=tha-ap552:16.2><span>dosabyādhitikicchako; </span></div><p><div class=verse-container id=tha-ap552:16.3><span>Sallakatto yathā vejjo, </span></div><p><div class=verse-container id=tha-ap552:16.4><span>diṭṭhigaṇḍaviphālako. </span></div><p><div class=verse-container id=tha-ap552:17.1><span>So tadā lokapajjoto, </span></div><p><div class=verse-container id=tha-ap552:17.2><span>sanarāmarasakkato; </span></div><p><div class=verse-container id=tha-ap552:17.3><span>Parisāsu narādicco, </span></div><p><div class=verse-container id=tha-ap552:17.4><span>dhammaṁ desayate jino. </span></div><p><div class=verse-container id=tha-ap552:18.1><span>‘Dānaṁ datvā mahābhogo, </span></div><p><div class=verse-container id=tha-ap552:18.2><span>sīlena sugatūpago; </span></div><p><div class=verse-container id=tha-ap552:18.3><span>Bhāvanāya ca nibbāti’, </span></div><p><div class=verse-container id=tha-ap552:18.4><span>iccevamanusāsatha. </span></div><p><div class=verse-container id=tha-ap552:19.1><span>Desanaṁ taṁ mahassādaṁ, </span></div><p><div class=verse-container id=tha-ap552:19.2><span>ādimajjhantasobhanaṁ; </span></div><p><div class=verse-container id=tha-ap552:19.3><span>Suṇanti parisā sabbā, </span></div><p><div class=verse-container id=tha-ap552:19.4><span>amataṁva mahārasaṁ. </span></div><p><div class=verse-container id=tha-ap552:20.1><span>Sutvā sumadhuraṁ dhammaṁ, </span></div><p><div class=verse-container id=tha-ap552:20.2><span>pasanno jinasāsane; </span></div><p><div class=verse-container id=tha-ap552:20.3><span>Sugataṁ saraṇaṁ gantvā, </span></div><p><div class=verse-container id=tha-ap552:20.4><span>yāvajīvaṁ namassahaṁ. </span></div><p><div class=verse-container id=tha-ap552:21.1><span>Munino gandhakuṭiyā, </span></div><p><div class=verse-container id=tha-ap552:21.2><span>opuñjesiṁ tadā mahiṁ; </span></div><p><div class=verse-container id=tha-ap552:21.3><span>Catujjātena gandhena, </span></div><p><div class=verse-container id=tha-ap552:21.4><span>māse aṭṭha dinesvahaṁ. </span></div><p><div class=verse-container id=tha-ap552:22.1><span>Paṇidhāya sugandhattaṁ, </span></div><p><div class=verse-container id=tha-ap552:22.2><span>sarīravissagandhino; </span></div><p><div class=verse-container id=tha-ap552:22.3><span>Tadā jino viyākāsi, </span></div><p><div class=verse-container id=tha-ap552:22.4><span>sugandhatanulābhitaṁ. </span></div><p><div class=verse-container id=tha-ap552:23.1><span>‘Yo yaṁ gandhakuṭibhūmiṁ, </span></div><p><div class=verse-container id=tha-ap552:23.2><span>gandhenopuñjate sakiṁ; </span></div><p><div class=verse-container id=tha-ap552:23.3><span>Tena kammavipākena, </span></div><p><div class=verse-container id=tha-ap552:23.4><span>upapanno tahiṁ tahiṁ. </span></div><p><div class=verse-container id=tha-ap552:24.1><span>Sugandhadeho sabbattha, </span></div><p><div class=verse-container id=tha-ap552:24.2><span>bhavissati ayaṁ naro; </span></div><p><div class=verse-container id=tha-ap552:24.3><span>Guṇagandhayutto hutvā, </span></div><p><div class=verse-container id=tha-ap552:24.4><span>nibbāyissatināsavo’. </span></div><p><div class=verse-container id=tha-ap552:25.1><span>Tena kammena sukatena, </span></div><p><div class=verse-container id=tha-ap552:25.2><span>cetanāpaṇidhīhi ca; </span></div><p><div class=verse-container id=tha-ap552:25.3><span>Jahitvā mānusaṁ dehaṁ, </span></div><p><div class=verse-container id=tha-ap552:25.4><span>tāvatiṁsamagacchahaṁ. </span></div><p><div class=verse-container id=tha-ap552:26.1><span>Pacchime ca bhave dāni, </span></div><p><div class=verse-container id=tha-ap552:26.2><span>jāto vippakule ahaṁ; </span></div><p><div class=verse-container id=tha-ap552:26.3><span>Gabbhaṁ me vasato mātā, </span></div><p><div class=verse-container id=tha-ap552:26.4><span>dehenāsi sugandhitā. </span></div><p><div class=verse-container id=tha-ap552:27.1><span>Yadā ca mātukucchimhā, </span></div><p><div class=verse-container id=tha-ap552:27.2><span>nikkhamāmi tadā purī; </span></div><p><div class=verse-container id=tha-ap552:27.3><span>Sāvatthisabbagandhehi, </span></div><p><div class=verse-container id=tha-ap552:27.4><span>vāsitā viya vāyatha. </span></div><p><div class=verse-container id=tha-ap552:28.1><span>Pupphavassañca surabhi, </span></div><p><div class=verse-container id=tha-ap552:28.2><span>dibbagandhaṁ manoramaṁ; </span></div><p><div class=verse-container id=tha-ap552:28.3><span>Dhūpāni ca mahagghāni, </span></div><p><div class=verse-container id=tha-ap552:28.4><span>upavāyiṁsu tāvade. </span></div><p><div class=verse-container id=tha-ap552:29.1><span>Devā ca sabbagandhehi, </span></div><p><div class=verse-container id=tha-ap552:29.2><span>dhūpapupphehi taṁ gharaṁ; </span></div><p><div class=verse-container id=tha-ap552:29.3><span>Vāsayiṁsu sugandhena, </span></div><p><div class=verse-container id=tha-ap552:29.4><span>yasmiṁ jāto ahaṁ ghare. </span></div><p><div class=verse-container id=tha-ap552:30.1><span>Yadā ca taruṇo bhaddo, </span></div><p><div class=verse-container id=tha-ap552:30.2><span>paṭhame yobbane ṭhito; </span></div><p><div class=verse-container id=tha-ap552:30.3><span>Tadā selaṁ saparisaṁ, </span></div><p><div class=verse-container id=tha-ap552:30.4><span>vinetvā narasārathi. </span></div><p><div class=verse-container id=tha-ap552:31.1><span>Tehi sabbehi parivuto, </span></div><p><div class=verse-container id=tha-ap552:31.2><span>sāvatthipuramāgato; </span></div><p><div class=verse-container id=tha-ap552:31.3><span>Tadā buddhānubhāvaṁ taṁ, </span></div><p><div class=verse-container id=tha-ap552:31.4><span>disvā pabbajito ahaṁ. </span></div><p><div class=verse-container id=tha-ap552:32.1><span>Sīlaṁ samādhipaññañca, </span></div><p><div class=verse-container id=tha-ap552:32.2><span>vimuttiñca anuttaraṁ; </span></div><p><div class=verse-container id=tha-ap552:32.3><span>Bhāvetvā caturo dhamme, </span></div><p><div class=verse-container id=tha-ap552:32.4><span>pāpuṇiṁ āsavakkhayaṁ. </span></div><p><div class=verse-container id=tha-ap552:33.1><span>Yadā pabbajito cāhaṁ, </span></div><p><div class=verse-container id=tha-ap552:33.2><span>yadā ca arahā ahuṁ; </span></div><p><div class=verse-container id=tha-ap552:33.3><span>Nibbāyissaṁ yadā cāhaṁ, </span></div><p><div class=verse-container id=tha-ap552:33.4><span>gandhavasso tadā ahu. </span></div><p><div class=verse-container id=tha-ap552:34.1><span>Sarīragandho ca sadātiseti me, </span></div><p><div class=verse-container id=tha-ap552:34.2><span>Mahārahaṁ candanacampakuppalaṁ; </span></div><p><div class=verse-container id=tha-ap552:34.3><span>Tatheva gandhe itare ca sabbaso, </span></div><p><div class=verse-container id=tha-ap552:34.4><span>Pasayha vāyāmi tato tahiṁ tahiṁ. </span></div><p><div class=verse-container id=tha-ap552:35.1><span>Kilesā jhāpitā mayhaṁ, </span></div><p><div class=verse-container id=tha-ap552:35.2><span>…pe… </span></div><p><div class=verse-container id=tha-ap552:35.3><span>viharāmi anāsavo. </span></div><p><div class=verse-container id=tha-ap552:36.1><span>Svāgataṁ vata me āsi, </span></div><p><div class=verse-container id=tha-ap552:36.2><span>…pe… </span></div><p><div class=verse-container id=tha-ap552:36.3><span>kataṁ buddhassa sāsanaṁ. </span></div><p><div class=verse-container id=tha-ap552:37.1><span>Paṭisambhidā catasso, </span></div><p><div class=verse-container id=tha-ap552:37.2><span>…pe… </span></div><p><div class=verse-container id=tha-ap552:37.3><span>kataṁ buddhassa sāsanaṁ”. </span></div><p><div class=verse-container id=tha-ap552:38.1><span>Itthaṁ sudaṁ āyasmā cūḷasugandho thero imā gāthāyo abhāsitthāti. </span></div><p><div class=verse-container id=tha-ap552:39.1><span>Cūḷasugandhattherassāpadānaṁ dasamaṁ. </span></div><p><div class=verse-container id=tha-ap552:40.1><span>Bhaddiyavaggo pañcapaññāsamo. </span></div><p><div class=verse-container id=tha-ap552:41.1><span>Tassuddānaṁ </span></div><p><div class=verse-container id=tha-ap552:42.1><span>Bhaddiyo revato thero, </span></div><p><div class=verse-container id=tha-ap552:42.2><span>mahālābhī ca sīvali; </span></div><p><div class=verse-container id=tha-ap552:42.3><span>Vaṅgīso nandako ceva, </span></div><p><div class=verse-container id=tha-ap552:42.4><span>kāḷudāyī tathābhayo. </span></div><p><div class=verse-container id=tha-ap552:43.1><span>Lomaso vanavaccho ca, </span></div><p><div class=verse-container id=tha-ap552:43.2><span>sugandho ceva dasamo; </span></div><p><div class=verse-container id=tha-ap552:43.3><span>Tīṇi gāthāsatā tattha, </span></div><p><div class=verse-container id=tha-ap552:43.4><span>soḷasā ca taduttari. </span></div><p><div class=verse-container id=tha-ap552:44.1><span>Atha vagguddānaṁ </span></div><p><div class=verse-container id=tha-ap552:45.1><span>Kaṇikāravhayo vaggo, </span></div><p><div class=verse-container id=tha-ap552:45.2><span>phalado tiṇadāyako; </span></div><p><div class=verse-container id=tha-ap552:45.3><span>Kaccāno bhaddiyo vaggo, </span></div><p><div class=verse-container id=tha-ap552:45.4><span>gāthāyo gaṇitā cimā. </span></div><p><div class=verse-container id=tha-ap552:46.1><span>Navagāthāsatānīha, </span></div><p><div class=verse-container id=tha-ap552:46.2><span>caturāsītiyeva ca; </span></div><p><div class=verse-container id=tha-ap552:46.3><span>Sapaññāsaṁ pañcasataṁ, </span></div><p><div class=verse-container id=tha-ap552:46.4><span>apadānā pakāsitā. </span></div><p><div class=verse-container id=tha-ap552:47.1><span>Saha udānagāthāhi, </span></div><p><div class=verse-container id=tha-ap552:47.2><span>chasahassāni hontimā; </span></div><p><div class=verse-container id=tha-ap552:47.3><span>Dvesatāni ca gāthānaṁ, </span></div><p><div class=verse-container id=tha-ap552:47.4><span>aṭṭhārasa taduttari. </span></div><div class=flex-between><a href=/canon/en/pli/ms/sutta/kn/tha-ap/tha-ap0551.html>Previous</a><a href=/canon/en/pli/ms/sutta/kn/tha-ap/tha-ap0553.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>