<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0529.html>Previous</a><a href=/canon/en/pli/ms/sutta/kn/tha-ap/tha-ap0531.html>Next</a></div><p id=tha-ap530:0.1><span class=root>Therāpadāna </span><br><p id=tha-ap530:0.2><span class=root>Tiṇadāyakavagga </span><br><p id=tha-ap530:0.3><span class="root big-bold">Bodhisammajjakattheraapadāna </span><br><p id=tha-ap530:1.1><span class=root>“Ahaṁ pure bodhipattaṁ, </span><br><p id=tha-ap530:1.2><span class=root>ujjhitaṁ cetiyaṅgaṇe; </span><br><p id=tha-ap530:1.3><span class=root>Taṁ gahetvāna chaḍḍesiṁ, </span><br><p id=tha-ap530:1.4><span class=root>alabhiṁ vīsatīguṇe. </span><br><p id=tha-ap530:2.1><span class=root>Tassa kammassa tejena, </span><br><p id=tha-ap530:2.2><span class=root>saṁsaranto bhavābhave; </span><br><p id=tha-ap530:2.3><span class=root>Duve bhave saṁsarāmi, </span><br><p id=tha-ap530:2.4><span class=root>devatte cāpi mānuse. </span><br><p id=tha-ap530:3.1><span class=root>Devalokā cavitvāna, </span><br><p id=tha-ap530:3.2><span class=root>āgantvā mānusaṁ bhavaṁ; </span><br><p id=tha-ap530:3.3><span class=root>Duve kule pajāyāmi, </span><br><p id=tha-ap530:3.4><span class=root>khattiye cāpi brāhmaṇe. </span><br><p id=tha-ap530:4.1><span class=root>Aṅgapaccaṅgasampanno, </span><br><p id=tha-ap530:4.2><span class=root>ārohapariṇāhavā; </span><br><p id=tha-ap530:4.3><span class=root>Abhirūpo suci homi, </span><br><p id=tha-ap530:4.4><span class=root>sampuṇṇaṅgo anūnako. </span><br><p id=tha-ap530:5.1><span class=root>Devaloke manusse vā, </span><br><p id=tha-ap530:5.2><span class=root>jāto vā yattha katthaci; </span><br><p id=tha-ap530:5.3><span class=root>Bhave suvaṇṇavaṇṇo ca, </span><br><p id=tha-ap530:5.4><span class=root>uttattakanakūpamo. </span><br><p id=tha-ap530:6.1><span class=root>Mudukā maddavā sniddhā, </span><br><p id=tha-ap530:6.2><span class=root>sukhumā sukumārikā; </span><br><p id=tha-ap530:6.3><span class=root>Chavi me sabbadā hoti, </span><br><p id=tha-ap530:6.4><span class=root>bodhipatte suchaḍḍite. </span><br><p id=tha-ap530:7.1><span class=root>Yato kutoci gatīsu, </span><br><p id=tha-ap530:7.2><span class=root>sarīre samudāgate; </span><br><p id=tha-ap530:7.3><span class=root>Na limpati rajojallaṁ, </span><br><p id=tha-ap530:7.4><span class=root>vipāko pattachaḍḍite. </span><br><p id=tha-ap530:8.1><span class=root>Uṇhe vātātape tassa, </span><br><p id=tha-ap530:8.2><span class=root>aggitāpena vā pana; </span><br><p id=tha-ap530:8.3><span class=root>Gatte sedā na muccanti, </span><br><p id=tha-ap530:8.4><span class=root>vipāko pattachaḍḍite. </span><br><p id=tha-ap530:9.1><span class=root>Kuṭṭhaṁ gaṇḍo kilāso ca, </span><br><p id=tha-ap530:9.2><span class=root>tilakā piḷakā tathā; </span><br><p id=tha-ap530:9.3><span class=root>Na honti kāye daddu ca, </span><br><p id=tha-ap530:9.4><span class=root>vipāko pattachaḍḍite. </span><br><p id=tha-ap530:10.1><span class=root>Aparampi guṇaṁ tassa, </span><br><p id=tha-ap530:10.2><span class=root>nibbattati bhavābhave; </span><br><p id=tha-ap530:10.3><span class=root>Rogā na honti kāyasmiṁ, </span><br><p id=tha-ap530:10.4><span class=root>vipāko pattachaḍḍite. </span><br><p id=tha-ap530:11.1><span class=root>Aparampi guṇaṁ tassa, </span><br><p id=tha-ap530:11.2><span class=root>nibbattati bhavābhave; </span><br><p id=tha-ap530:11.3><span class=root>Na hoti cittajā pīḷā, </span><br><p id=tha-ap530:11.4><span class=root>vipāko pattachaḍḍite. </span><br><p id=tha-ap530:12.1><span class=root>Aparampi guṇaṁ tassa, </span><br><p id=tha-ap530:12.2><span class=root>nibbattati bhavābhave; </span><br><p id=tha-ap530:12.3><span class=root>Amittā na bhavantassa, </span><br><p id=tha-ap530:12.4><span class=root>vipāko pattachaḍḍite. </span><br><p id=tha-ap530:13.1><span class=root>Aparampi guṇaṁ tassa, </span><br><p id=tha-ap530:13.2><span class=root>nibbattati bhavābhave; </span><br><p id=tha-ap530:13.3><span class=root>Anūnabhogo bhavati, </span><br><p id=tha-ap530:13.4><span class=root>vipāko pattachaḍḍite. </span><br><p id=tha-ap530:14.1><span class=root>Aparampi guṇaṁ tassa, </span><br><p id=tha-ap530:14.2><span class=root>nibbattati bhavābhave; </span><br><p id=tha-ap530:14.3><span class=root>Aggirājūhi corehi, </span><br><p id=tha-ap530:14.4><span class=root>na hoti udake bhayaṁ. </span><br><p id=tha-ap530:15.1><span class=root>Aparampi guṇaṁ tassa, </span><br><p id=tha-ap530:15.2><span class=root>nibbattati bhavābhave; </span><br><p id=tha-ap530:15.3><span class=root>Dāsidāsā anucarā, </span><br><p id=tha-ap530:15.4><span class=root>honti cittānuvattakā. </span><br><p id=tha-ap530:16.1><span class=root>Yamhi āyuppamāṇamhi, </span><br><p id=tha-ap530:16.2><span class=root>jāyate mānuse bhave; </span><br><p id=tha-ap530:16.3><span class=root>Tato na hāyate āyu, </span><br><p id=tha-ap530:16.4><span class=root>tiṭṭhate yāvatāyukaṁ. </span><br><p id=tha-ap530:17.1><span class=root>Abbhantarā ca bāhirā, </span><br><p id=tha-ap530:17.2><span class=root>negamā ca saraṭṭhakā; </span><br><p id=tha-ap530:17.3><span class=root>Nuyuttā honti sabbepi, </span><br><p id=tha-ap530:17.4><span class=root>vuddhikāmā sukhicchakā. </span><br><p id=tha-ap530:18.1><span class=root>Bhogavā yasavā homi, </span><br><p id=tha-ap530:18.2><span class=root>sirimā ñātipakkhavā; </span><br><p id=tha-ap530:18.3><span class=root>Apetabhayasantāso, </span><br><p id=tha-ap530:18.4><span class=root>bhavehaṁ sabbato bhave. </span><br><p id=tha-ap530:19.1><span class=root>Devā manussā asurā, </span><br><p id=tha-ap530:19.2><span class=root>gandhabbā yakkharakkhasā; </span><br><p id=tha-ap530:19.3><span class=root>Sabbe te parirakkhanti, </span><br><p id=tha-ap530:19.4><span class=root>bhave saṁsarato sadā. </span><br><p id=tha-ap530:20.1><span class=root>Devaloke manusse ca, </span><br><p id=tha-ap530:20.2><span class=root>anubhotvā ubho yase; </span><br><p id=tha-ap530:20.3><span class=root>Avasāne ca nibbānaṁ, </span><br><p id=tha-ap530:20.4><span class=root>sivaṁ patto anuttaraṁ. </span><br><p id=tha-ap530:21.1><span class=root>Sambuddhamuddisitvāna, </span><br><p id=tha-ap530:21.2><span class=root>bodhiṁ vā tassa satthuno; </span><br><p id=tha-ap530:21.3><span class=root>Yo puññaṁ pasave poso, </span><br><p id=tha-ap530:21.4><span class=root>tassa kiṁ nāma dullabhaṁ. </span><br><p id=tha-ap530:22.1><span class=root>Magge phale āgame ca, </span><br><p id=tha-ap530:22.2><span class=root>jhānābhiññāguṇesu ca; </span><br><p id=tha-ap530:22.3><span class=root>Aññesaṁ adhiko hutvā, </span><br><p id=tha-ap530:22.4><span class=root>nibbāyāmi anāsavo. </span><br><p id=tha-ap530:23.1><span class=root>Purehaṁ bodhiyā pattaṁ, </span><br><p id=tha-ap530:23.2><span class=root>chaḍḍetvā haṭṭhamānaso; </span><br><p id=tha-ap530:23.3><span class=root>Imehi vīsataṅgehi, </span><br><p id=tha-ap530:23.4><span class=root>samaṅgī homi sabbadā. </span><br><p id=tha-ap530:24.1><span class=root>Kilesā jhāpitā mayhaṁ, </span><br><p id=tha-ap530:24.2><span class=root>…pe… </span><br><p id=tha-ap530:24.3><span class=root>viharāmi anāsavo. </span><br><p id=tha-ap530:25.1><span class=root>Svāgataṁ vata me āsi, </span><br><p id=tha-ap530:25.2><span class=root>…pe… </span><br><p id=tha-ap530:25.3><span class=root>kataṁ buddhassa sāsanaṁ. </span><br><p id=tha-ap530:26.1><span class=root>Paṭisambhidā catasso, </span><br><p id=tha-ap530:26.2><span class=root>…pe… </span><br><p id=tha-ap530:26.3><span class=root>kataṁ buddhassa sāsanaṁ”. </span><br><p id=tha-ap530:27.1><span class=root>Itthaṁ sudaṁ āyasmā bodhisammajjako thero imā gāthāyo abhāsitthāti. </span><br><p id=tha-ap530:28.1><span class=root>Bodhisammajjakattherassāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>