<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0529.html>Previous</a><a href=/canon/en/pli/ms/sutta/kn/tha-ap/tha-ap0531.html>Next</a></div><p><div class=verse-container id=tha-ap530:0.1><span>Therāpadāna </span></div><p><div class=verse-container id=tha-ap530:0.2><span>Tiṇadāyakavagga </span></div><p><div class=verse-container id=tha-ap530:0.3><span class=big-bold>Bodhisammajjakattheraapadāna </span></div><p><div class=verse-container id=tha-ap530:1.1><span>“Ahaṁ pure bodhipattaṁ, </span></div><p><div class=verse-container id=tha-ap530:1.2><span>ujjhitaṁ cetiyaṅgaṇe; </span></div><p><div class=verse-container id=tha-ap530:1.3><span>Taṁ gahetvāna chaḍḍesiṁ, </span></div><p><div class=verse-container id=tha-ap530:1.4><span>alabhiṁ vīsatīguṇe. </span></div><p><div class=verse-container id=tha-ap530:2.1><span>Tassa kammassa tejena, </span></div><p><div class=verse-container id=tha-ap530:2.2><span>saṁsaranto bhavābhave; </span></div><p><div class=verse-container id=tha-ap530:2.3><span>Duve bhave saṁsarāmi, </span></div><p><div class=verse-container id=tha-ap530:2.4><span>devatte cāpi mānuse. </span></div><p><div class=verse-container id=tha-ap530:3.1><span>Devalokā cavitvāna, </span></div><p><div class=verse-container id=tha-ap530:3.2><span>āgantvā mānusaṁ bhavaṁ; </span></div><p><div class=verse-container id=tha-ap530:3.3><span>Duve kule pajāyāmi, </span></div><p><div class=verse-container id=tha-ap530:3.4><span>khattiye cāpi brāhmaṇe. </span></div><p><div class=verse-container id=tha-ap530:4.1><span>Aṅgapaccaṅgasampanno, </span></div><p><div class=verse-container id=tha-ap530:4.2><span>ārohapariṇāhavā; </span></div><p><div class=verse-container id=tha-ap530:4.3><span>Abhirūpo suci homi, </span></div><p><div class=verse-container id=tha-ap530:4.4><span>sampuṇṇaṅgo anūnako. </span></div><p><div class=verse-container id=tha-ap530:5.1><span>Devaloke manusse vā, </span></div><p><div class=verse-container id=tha-ap530:5.2><span>jāto vā yattha katthaci; </span></div><p><div class=verse-container id=tha-ap530:5.3><span>Bhave suvaṇṇavaṇṇo ca, </span></div><p><div class=verse-container id=tha-ap530:5.4><span>uttattakanakūpamo. </span></div><p><div class=verse-container id=tha-ap530:6.1><span>Mudukā maddavā sniddhā, </span></div><p><div class=verse-container id=tha-ap530:6.2><span>sukhumā sukumārikā; </span></div><p><div class=verse-container id=tha-ap530:6.3><span>Chavi me sabbadā hoti, </span></div><p><div class=verse-container id=tha-ap530:6.4><span>bodhipatte suchaḍḍite. </span></div><p><div class=verse-container id=tha-ap530:7.1><span>Yato kutoci gatīsu, </span></div><p><div class=verse-container id=tha-ap530:7.2><span>sarīre samudāgate; </span></div><p><div class=verse-container id=tha-ap530:7.3><span>Na limpati rajojallaṁ, </span></div><p><div class=verse-container id=tha-ap530:7.4><span>vipāko pattachaḍḍite. </span></div><p><div class=verse-container id=tha-ap530:8.1><span>Uṇhe vātātape tassa, </span></div><p><div class=verse-container id=tha-ap530:8.2><span>aggitāpena vā pana; </span></div><p><div class=verse-container id=tha-ap530:8.3><span>Gatte sedā na muccanti, </span></div><p><div class=verse-container id=tha-ap530:8.4><span>vipāko pattachaḍḍite. </span></div><p><div class=verse-container id=tha-ap530:9.1><span>Kuṭṭhaṁ gaṇḍo kilāso ca, </span></div><p><div class=verse-container id=tha-ap530:9.2><span>tilakā piḷakā tathā; </span></div><p><div class=verse-container id=tha-ap530:9.3><span>Na honti kāye daddu ca, </span></div><p><div class=verse-container id=tha-ap530:9.4><span>vipāko pattachaḍḍite. </span></div><p><div class=verse-container id=tha-ap530:10.1><span>Aparampi guṇaṁ tassa, </span></div><p><div class=verse-container id=tha-ap530:10.2><span>nibbattati bhavābhave; </span></div><p><div class=verse-container id=tha-ap530:10.3><span>Rogā na honti kāyasmiṁ, </span></div><p><div class=verse-container id=tha-ap530:10.4><span>vipāko pattachaḍḍite. </span></div><p><div class=verse-container id=tha-ap530:11.1><span>Aparampi guṇaṁ tassa, </span></div><p><div class=verse-container id=tha-ap530:11.2><span>nibbattati bhavābhave; </span></div><p><div class=verse-container id=tha-ap530:11.3><span>Na hoti cittajā pīḷā, </span></div><p><div class=verse-container id=tha-ap530:11.4><span>vipāko pattachaḍḍite. </span></div><p><div class=verse-container id=tha-ap530:12.1><span>Aparampi guṇaṁ tassa, </span></div><p><div class=verse-container id=tha-ap530:12.2><span>nibbattati bhavābhave; </span></div><p><div class=verse-container id=tha-ap530:12.3><span>Amittā na bhavantassa, </span></div><p><div class=verse-container id=tha-ap530:12.4><span>vipāko pattachaḍḍite. </span></div><p><div class=verse-container id=tha-ap530:13.1><span>Aparampi guṇaṁ tassa, </span></div><p><div class=verse-container id=tha-ap530:13.2><span>nibbattati bhavābhave; </span></div><p><div class=verse-container id=tha-ap530:13.3><span>Anūnabhogo bhavati, </span></div><p><div class=verse-container id=tha-ap530:13.4><span>vipāko pattachaḍḍite. </span></div><p><div class=verse-container id=tha-ap530:14.1><span>Aparampi guṇaṁ tassa, </span></div><p><div class=verse-container id=tha-ap530:14.2><span>nibbattati bhavābhave; </span></div><p><div class=verse-container id=tha-ap530:14.3><span>Aggirājūhi corehi, </span></div><p><div class=verse-container id=tha-ap530:14.4><span>na hoti udake bhayaṁ. </span></div><p><div class=verse-container id=tha-ap530:15.1><span>Aparampi guṇaṁ tassa, </span></div><p><div class=verse-container id=tha-ap530:15.2><span>nibbattati bhavābhave; </span></div><p><div class=verse-container id=tha-ap530:15.3><span>Dāsidāsā anucarā, </span></div><p><div class=verse-container id=tha-ap530:15.4><span>honti cittānuvattakā. </span></div><p><div class=verse-container id=tha-ap530:16.1><span>Yamhi āyuppamāṇamhi, </span></div><p><div class=verse-container id=tha-ap530:16.2><span>jāyate mānuse bhave; </span></div><p><div class=verse-container id=tha-ap530:16.3><span>Tato na hāyate āyu, </span></div><p><div class=verse-container id=tha-ap530:16.4><span>tiṭṭhate yāvatāyukaṁ. </span></div><p><div class=verse-container id=tha-ap530:17.1><span>Abbhantarā ca bāhirā, </span></div><p><div class=verse-container id=tha-ap530:17.2><span>negamā ca saraṭṭhakā; </span></div><p><div class=verse-container id=tha-ap530:17.3><span>Nuyuttā honti sabbepi, </span></div><p><div class=verse-container id=tha-ap530:17.4><span>vuddhikāmā sukhicchakā. </span></div><p><div class=verse-container id=tha-ap530:18.1><span>Bhogavā yasavā homi, </span></div><p><div class=verse-container id=tha-ap530:18.2><span>sirimā ñātipakkhavā; </span></div><p><div class=verse-container id=tha-ap530:18.3><span>Apetabhayasantāso, </span></div><p><div class=verse-container id=tha-ap530:18.4><span>bhavehaṁ sabbato bhave. </span></div><p><div class=verse-container id=tha-ap530:19.1><span>Devā manussā asurā, </span></div><p><div class=verse-container id=tha-ap530:19.2><span>gandhabbā yakkharakkhasā; </span></div><p><div class=verse-container id=tha-ap530:19.3><span>Sabbe te parirakkhanti, </span></div><p><div class=verse-container id=tha-ap530:19.4><span>bhave saṁsarato sadā. </span></div><p><div class=verse-container id=tha-ap530:20.1><span>Devaloke manusse ca, </span></div><p><div class=verse-container id=tha-ap530:20.2><span>anubhotvā ubho yase; </span></div><p><div class=verse-container id=tha-ap530:20.3><span>Avasāne ca nibbānaṁ, </span></div><p><div class=verse-container id=tha-ap530:20.4><span>sivaṁ patto anuttaraṁ. </span></div><p><div class=verse-container id=tha-ap530:21.1><span>Sambuddhamuddisitvāna, </span></div><p><div class=verse-container id=tha-ap530:21.2><span>bodhiṁ vā tassa satthuno; </span></div><p><div class=verse-container id=tha-ap530:21.3><span>Yo puññaṁ pasave poso, </span></div><p><div class=verse-container id=tha-ap530:21.4><span>tassa kiṁ nāma dullabhaṁ. </span></div><p><div class=verse-container id=tha-ap530:22.1><span>Magge phale āgame ca, </span></div><p><div class=verse-container id=tha-ap530:22.2><span>jhānābhiññāguṇesu ca; </span></div><p><div class=verse-container id=tha-ap530:22.3><span>Aññesaṁ adhiko hutvā, </span></div><p><div class=verse-container id=tha-ap530:22.4><span>nibbāyāmi anāsavo. </span></div><p><div class=verse-container id=tha-ap530:23.1><span>Purehaṁ bodhiyā pattaṁ, </span></div><p><div class=verse-container id=tha-ap530:23.2><span>chaḍḍetvā haṭṭhamānaso; </span></div><p><div class=verse-container id=tha-ap530:23.3><span>Imehi vīsataṅgehi, </span></div><p><div class=verse-container id=tha-ap530:23.4><span>samaṅgī homi sabbadā. </span></div><p><div class=verse-container id=tha-ap530:24.1><span>Kilesā jhāpitā mayhaṁ, </span></div><p><div class=verse-container id=tha-ap530:24.2><span>…pe… </span></div><p><div class=verse-container id=tha-ap530:24.3><span>viharāmi anāsavo. </span></div><p><div class=verse-container id=tha-ap530:25.1><span>Svāgataṁ vata me āsi, </span></div><p><div class=verse-container id=tha-ap530:25.2><span>…pe… </span></div><p><div class=verse-container id=tha-ap530:25.3><span>kataṁ buddhassa sāsanaṁ. </span></div><p><div class=verse-container id=tha-ap530:26.1><span>Paṭisambhidā catasso, </span></div><p><div class=verse-container id=tha-ap530:26.2><span>…pe… </span></div><p><div class=verse-container id=tha-ap530:26.3><span>kataṁ buddhassa sāsanaṁ”. </span></div><p><div class=verse-container id=tha-ap530:27.1><span>Itthaṁ sudaṁ āyasmā bodhisammajjako thero imā gāthāyo abhāsitthāti. </span></div><p><div class=verse-container id=tha-ap530:28.1><span>Bodhisammajjakattherassāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0529.html>Previous</a><a href=/canon/en/pli/ms/sutta/kn/tha-ap/tha-ap0531.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>