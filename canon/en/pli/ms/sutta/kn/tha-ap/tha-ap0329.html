<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0328.html>Previous</a><a href=/canon/en/pli/ms/sutta/kn/tha-ap/tha-ap0330.html>Next</a></div><p id=tha-ap329:0.1><span class=root>Therāpadāna </span><br><p id=tha-ap329:0.2><span class=root>Umāpupphiyavagga </span><br><p id=tha-ap329:0.3><span class="root big-bold">Nigguṇḍipupphiyattheraapadāna </span><br><p id=tha-ap329:1.1><span class=root>“Yadā devo devakāyā, </span><br><p id=tha-ap329:1.2><span class=root>cavate āyusaṅkhayā; </span><br><p id=tha-ap329:1.3><span class=root>Tayo saddā niccharanti, </span><br><p id=tha-ap329:1.4><span class=root>devānaṁ anumodataṁ. </span><br><p id=tha-ap329:2.1><span class=root>‘Ito bho sugatiṁ gaccha, </span><br><p id=tha-ap329:2.2><span class=root>manussānaṁ sahabyataṁ; </span><br><p id=tha-ap329:2.3><span class=root>Manussabhūto saddhamme, </span><br><p id=tha-ap329:2.4><span class=root>labha saddhaṁ anuttaraṁ. </span><br><p id=tha-ap329:3.1><span class=root>Sā te saddhā niviṭṭhāssa, </span><br><p id=tha-ap329:3.2><span class=root>mūlajātā patiṭṭhitā; </span><br><p id=tha-ap329:3.3><span class=root>Yāvajīvaṁ asaṁhīrā, </span><br><p id=tha-ap329:3.4><span class=root>saddhamme suppavedite. </span><br><p id=tha-ap329:4.1><span class=root>Kāyena kusalaṁ katvā, </span><br><p id=tha-ap329:4.2><span class=root>vācāya kusalaṁ bahuṁ; </span><br><p id=tha-ap329:4.3><span class=root>Manasā kusalaṁ katvā, </span><br><p id=tha-ap329:4.4><span class=root>abyāpajjaṁ nirūpadhiṁ. </span><br><p id=tha-ap329:5.1><span class=root>Tato opadhikaṁ puññaṁ, </span><br><p id=tha-ap329:5.2><span class=root>katvā dānena taṁ bahuṁ; </span><br><p id=tha-ap329:5.3><span class=root>Aññepi macce saddhamme, </span><br><p id=tha-ap329:5.4><span class=root>brahmacariye nivesaya’. </span><br><p id=tha-ap329:6.1><span class=root>Imāya anukampāya, </span><br><p id=tha-ap329:6.2><span class=root>devādevaṁ yadā vidū; </span><br><p id=tha-ap329:6.3><span class=root>Cavantaṁ anumodanti, </span><br><p id=tha-ap329:6.4><span class=root>ehi deva punappunaṁ. </span><br><p id=tha-ap329:7.1><span class=root>‘Saṁvego me tadā āsi, </span><br><p id=tha-ap329:7.2><span class=root>devasaṅghe samāgate; </span><br><p id=tha-ap329:7.3><span class=root>Kaṁsu nāma ahaṁ yoniṁ, </span><br><p id=tha-ap329:7.4><span class=root>gamissāmi ito cuto’. </span><br><p id=tha-ap329:8.1><span class=root>Mama saṁvegamaññāya, </span><br><p id=tha-ap329:8.2><span class=root>samaṇo bhāvitindriyo; </span><br><p id=tha-ap329:8.3><span class=root>Mamuddharitukāmo so, </span><br><p id=tha-ap329:8.4><span class=root>āgacchi mama santikaṁ. </span><br><p id=tha-ap329:9.1><span class=root>Sumano nāma nāmena, </span><br><p id=tha-ap329:9.2><span class=root>padumuttarasāvako; </span><br><p id=tha-ap329:9.3><span class=root>Atthadhammānusāsitvā, </span><br><p id=tha-ap329:9.4><span class=root>saṁvejesi mamaṁ tadā. </span><br><p id=tha-ap329:10.1><span class=root>Dvādasamaṁ bhāṇavāraṁ. </span><br><p id=tha-ap329:11.1><span class=root>Tassāhaṁ vacanaṁ sutvā, </span><br><p id=tha-ap329:11.2><span class=root>buddhe cittaṁ pasādayiṁ; </span><br><p id=tha-ap329:11.3><span class=root>Taṁ dhīraṁ abhivādetvā, </span><br><p id=tha-ap329:11.4><span class=root>tattha kālaṅkato ahaṁ. </span><br><p id=tha-ap329:12.1><span class=root>Upapajjiṁ sa tattheva, </span><br><p id=tha-ap329:12.2><span class=root>sukkamūlena codito; </span><br><p id=tha-ap329:12.3><span class=root>Vasanto mātukucchimhi, </span><br><p id=tha-ap329:12.4><span class=root>puna dhāreti mātuyā. </span><br><p id=tha-ap329:13.1><span class=root>Tamhā kāyā cavitvāna, </span><br><p id=tha-ap329:13.2><span class=root>tidase upapajjahaṁ; </span><br><p id=tha-ap329:13.3><span class=root>Etthantare na passāmi, </span><br><p id=tha-ap329:13.4><span class=root>domanassamahaṁ tadā. </span><br><p id=tha-ap329:14.1><span class=root>Tāvatiṁsā cavitvāna, </span><br><p id=tha-ap329:14.2><span class=root>mātukucchiṁ samokkamiṁ; </span><br><p id=tha-ap329:14.3><span class=root>Nikkhamitvāna kucchimhā, </span><br><p id=tha-ap329:14.4><span class=root>kaṇhasukkaṁ ajānahaṁ. </span><br><p id=tha-ap329:15.1><span class=root>Jātiyā sattavassova, </span><br><p id=tha-ap329:15.2><span class=root>ārāmaṁ pāvisiṁ ahaṁ; </span><br><p id=tha-ap329:15.3><span class=root>Gotamassa bhagavato, </span><br><p id=tha-ap329:15.4><span class=root>sakyaputtassa tādino. </span><br><p id=tha-ap329:16.1><span class=root>Vitthārike pāvacane, </span><br><p id=tha-ap329:16.2><span class=root>bāhujaññamhi sāsane; </span><br><p id=tha-ap329:16.3><span class=root>Addasaṁ sāsanakare, </span><br><p id=tha-ap329:16.4><span class=root>bhikkhavo tattha satthuno. </span><br><p id=tha-ap329:17.1><span class=root>Sāvatthi nāma nagaraṁ, </span><br><p id=tha-ap329:17.2><span class=root>rājā tatthāsi kosalo; </span><br><p id=tha-ap329:17.3><span class=root>Rathena nāgayuttena, </span><br><p id=tha-ap329:17.4><span class=root>upesi bodhimuttamaṁ. </span><br><p id=tha-ap329:18.1><span class=root>Tassāhaṁ nāgaṁ disvāna, </span><br><p id=tha-ap329:18.2><span class=root>pubbakammaṁ anussariṁ; </span><br><p id=tha-ap329:18.3><span class=root>Añjaliṁ paggahetvāna, </span><br><p id=tha-ap329:18.4><span class=root>samayaṁ agamāsahaṁ. </span><br><p id=tha-ap329:19.1><span class=root>Jātiyā sattavassova, </span><br><p id=tha-ap329:19.2><span class=root>pabbajiṁ anagāriyaṁ; </span><br><p id=tha-ap329:19.3><span class=root>Yo so buddhaṁ upaṭṭhāsi, </span><br><p id=tha-ap329:19.4><span class=root>ānando nāma sāvako. </span><br><p id=tha-ap329:20.1><span class=root>Gatimā dhitimā ceva, </span><br><p id=tha-ap329:20.2><span class=root>satimā ca bahussuto; </span><br><p id=tha-ap329:20.3><span class=root>Rañño cittaṁ pasādento, </span><br><p id=tha-ap329:20.4><span class=root>niyyādesi mahājuti. </span><br><p id=tha-ap329:21.1><span class=root>Tassāhaṁ dhammaṁ sutvāna, </span><br><p id=tha-ap329:21.2><span class=root>pubbakammaṁ anussariṁ; </span><br><p id=tha-ap329:21.3><span class=root>Tattheva ṭhitako santo, </span><br><p id=tha-ap329:21.4><span class=root>arahattamapāpuṇiṁ. </span><br><p id=tha-ap329:22.1><span class=root>Ekaṁsaṁ cīvaraṁ katvā, </span><br><p id=tha-ap329:22.2><span class=root>sire katvāna añjaliṁ; </span><br><p id=tha-ap329:22.3><span class=root>Sambuddhaṁ abhivādetvā, </span><br><p id=tha-ap329:22.4><span class=root>imaṁ vācaṁ udīrayiṁ. </span><br><p id=tha-ap329:23.1><span class=root>‘Padumuttarabuddhassa, </span><br><p id=tha-ap329:23.2><span class=root>dvipadindassa satthuno; </span><br><p id=tha-ap329:23.3><span class=root>Nigguṇḍipupphaṁ paggayha, </span><br><p id=tha-ap329:23.4><span class=root>sīhāsane ṭhapesahaṁ. </span><br><p id=tha-ap329:24.1><span class=root>Tena kammena dvipadinda, </span><br><p id=tha-ap329:24.2><span class=root>lokajeṭṭha narāsabha; </span><br><p id=tha-ap329:24.3><span class=root>Pattomhi acalaṁ ṭhānaṁ, </span><br><p id=tha-ap329:24.4><span class=root>hitvā jayaparājayaṁ’. </span><br><p id=tha-ap329:25.1><span class=root>Pañcavīsasahassamhi, </span><br><p id=tha-ap329:25.2><span class=root>kappānaṁ manujādhipā; </span><br><p id=tha-ap329:25.3><span class=root>Abbudanirabbudāni, </span><br><p id=tha-ap329:25.4><span class=root>aṭṭhaṭṭhāsiṁsu khattiyā. </span><br><p id=tha-ap329:26.1><span class=root>Paṭisambhidā catasso, </span><br><p id=tha-ap329:26.2><span class=root>…pe… </span><br><p id=tha-ap329:26.3><span class=root>kataṁ buddhassa sāsanaṁ”. </span><br><p id=tha-ap329:27.1><span class=root>Itthaṁ sudaṁ āyasmā nigguṇḍipupphiyo thero imā gāthāyo abhāsitthāti. </span><br><p id=tha-ap329:28.1><span class=root>Nigguṇḍipupphiyattherassāpadānaṁ sattamaṁ. </span><br></main><footer class="container footer"><small><a href=/about>Contact info</a></small></footer>