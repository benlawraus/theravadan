<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/tha-ap.html> Therāpadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/tha-ap/tha-ap0328.html>Previous</a><a href=/canon/en/pli/ms/sutta/kn/tha-ap/tha-ap0330.html>Next</a></div><p><div class=verse-container id=tha-ap329:0.1><span>Therāpadāna </span></div><p><div class=verse-container id=tha-ap329:0.2><span>Umāpupphiyavagga </span></div><p><div class=verse-container id=tha-ap329:0.3><span class=big-bold>Nigguṇḍipupphiyattheraapadāna </span></div><p><div class=verse-container id=tha-ap329:1.1><span>“Yadā devo devakāyā, </span></div><p><div class=verse-container id=tha-ap329:1.2><span>cavate āyusaṅkhayā; </span></div><p><div class=verse-container id=tha-ap329:1.3><span>Tayo saddā niccharanti, </span></div><p><div class=verse-container id=tha-ap329:1.4><span>devānaṁ anumodataṁ. </span></div><p><div class=verse-container id=tha-ap329:2.1><span>‘Ito bho sugatiṁ gaccha, </span></div><p><div class=verse-container id=tha-ap329:2.2><span>manussānaṁ sahabyataṁ; </span></div><p><div class=verse-container id=tha-ap329:2.3><span>Manussabhūto saddhamme, </span></div><p><div class=verse-container id=tha-ap329:2.4><span>labha saddhaṁ anuttaraṁ. </span></div><p><div class=verse-container id=tha-ap329:3.1><span>Sā te saddhā niviṭṭhāssa, </span></div><p><div class=verse-container id=tha-ap329:3.2><span>mūlajātā patiṭṭhitā; </span></div><p><div class=verse-container id=tha-ap329:3.3><span>Yāvajīvaṁ asaṁhīrā, </span></div><p><div class=verse-container id=tha-ap329:3.4><span>saddhamme suppavedite. </span></div><p><div class=verse-container id=tha-ap329:4.1><span>Kāyena kusalaṁ katvā, </span></div><p><div class=verse-container id=tha-ap329:4.2><span>vācāya kusalaṁ bahuṁ; </span></div><p><div class=verse-container id=tha-ap329:4.3><span>Manasā kusalaṁ katvā, </span></div><p><div class=verse-container id=tha-ap329:4.4><span>abyāpajjaṁ nirūpadhiṁ. </span></div><p><div class=verse-container id=tha-ap329:5.1><span>Tato opadhikaṁ puññaṁ, </span></div><p><div class=verse-container id=tha-ap329:5.2><span>katvā dānena taṁ bahuṁ; </span></div><p><div class=verse-container id=tha-ap329:5.3><span>Aññepi macce saddhamme, </span></div><p><div class=verse-container id=tha-ap329:5.4><span>brahmacariye nivesaya’. </span></div><p><div class=verse-container id=tha-ap329:6.1><span>Imāya anukampāya, </span></div><p><div class=verse-container id=tha-ap329:6.2><span>devādevaṁ yadā vidū; </span></div><p><div class=verse-container id=tha-ap329:6.3><span>Cavantaṁ anumodanti, </span></div><p><div class=verse-container id=tha-ap329:6.4><span>ehi deva punappunaṁ. </span></div><p><div class=verse-container id=tha-ap329:7.1><span>‘Saṁvego me tadā āsi, </span></div><p><div class=verse-container id=tha-ap329:7.2><span>devasaṅghe samāgate; </span></div><p><div class=verse-container id=tha-ap329:7.3><span>Kaṁsu nāma ahaṁ yoniṁ, </span></div><p><div class=verse-container id=tha-ap329:7.4><span>gamissāmi ito cuto’. </span></div><p><div class=verse-container id=tha-ap329:8.1><span>Mama saṁvegamaññāya, </span></div><p><div class=verse-container id=tha-ap329:8.2><span>samaṇo bhāvitindriyo; </span></div><p><div class=verse-container id=tha-ap329:8.3><span>Mamuddharitukāmo so, </span></div><p><div class=verse-container id=tha-ap329:8.4><span>āgacchi mama santikaṁ. </span></div><p><div class=verse-container id=tha-ap329:9.1><span>Sumano nāma nāmena, </span></div><p><div class=verse-container id=tha-ap329:9.2><span>padumuttarasāvako; </span></div><p><div class=verse-container id=tha-ap329:9.3><span>Atthadhammānusāsitvā, </span></div><p><div class=verse-container id=tha-ap329:9.4><span>saṁvejesi mamaṁ tadā. </span></div><p><div class=verse-container id=tha-ap329:10.1><span>Dvādasamaṁ bhāṇavāraṁ. </span></div><p><div class=verse-container id=tha-ap329:11.1><span>Tassāhaṁ vacanaṁ sutvā, </span></div><p><div class=verse-container id=tha-ap329:11.2><span>buddhe cittaṁ pasādayiṁ; </span></div><p><div class=verse-container id=tha-ap329:11.3><span>Taṁ dhīraṁ abhivādetvā, </span></div><p><div class=verse-container id=tha-ap329:11.4><span>tattha kālaṅkato ahaṁ. </span></div><p><div class=verse-container id=tha-ap329:12.1><span>Upapajjiṁ sa tattheva, </span></div><p><div class=verse-container id=tha-ap329:12.2><span>sukkamūlena codito; </span></div><p><div class=verse-container id=tha-ap329:12.3><span>Vasanto mātukucchimhi, </span></div><p><div class=verse-container id=tha-ap329:12.4><span>puna dhāreti mātuyā. </span></div><p><div class=verse-container id=tha-ap329:13.1><span>Tamhā kāyā cavitvāna, </span></div><p><div class=verse-container id=tha-ap329:13.2><span>tidase upapajjahaṁ; </span></div><p><div class=verse-container id=tha-ap329:13.3><span>Etthantare na passāmi, </span></div><p><div class=verse-container id=tha-ap329:13.4><span>domanassamahaṁ tadā. </span></div><p><div class=verse-container id=tha-ap329:14.1><span>Tāvatiṁsā cavitvāna, </span></div><p><div class=verse-container id=tha-ap329:14.2><span>mātukucchiṁ samokkamiṁ; </span></div><p><div class=verse-container id=tha-ap329:14.3><span>Nikkhamitvāna kucchimhā, </span></div><p><div class=verse-container id=tha-ap329:14.4><span>kaṇhasukkaṁ ajānahaṁ. </span></div><p><div class=verse-container id=tha-ap329:15.1><span>Jātiyā sattavassova, </span></div><p><div class=verse-container id=tha-ap329:15.2><span>ārāmaṁ pāvisiṁ ahaṁ; </span></div><p><div class=verse-container id=tha-ap329:15.3><span>Gotamassa bhagavato, </span></div><p><div class=verse-container id=tha-ap329:15.4><span>sakyaputtassa tādino. </span></div><p><div class=verse-container id=tha-ap329:16.1><span>Vitthārike pāvacane, </span></div><p><div class=verse-container id=tha-ap329:16.2><span>bāhujaññamhi sāsane; </span></div><p><div class=verse-container id=tha-ap329:16.3><span>Addasaṁ sāsanakare, </span></div><p><div class=verse-container id=tha-ap329:16.4><span>bhikkhavo tattha satthuno. </span></div><p><div class=verse-container id=tha-ap329:17.1><span>Sāvatthi nāma nagaraṁ, </span></div><p><div class=verse-container id=tha-ap329:17.2><span>rājā tatthāsi kosalo; </span></div><p><div class=verse-container id=tha-ap329:17.3><span>Rathena nāgayuttena, </span></div><p><div class=verse-container id=tha-ap329:17.4><span>upesi bodhimuttamaṁ. </span></div><p><div class=verse-container id=tha-ap329:18.1><span>Tassāhaṁ nāgaṁ disvāna, </span></div><p><div class=verse-container id=tha-ap329:18.2><span>pubbakammaṁ anussariṁ; </span></div><p><div class=verse-container id=tha-ap329:18.3><span>Añjaliṁ paggahetvāna, </span></div><p><div class=verse-container id=tha-ap329:18.4><span>samayaṁ agamāsahaṁ. </span></div><p><div class=verse-container id=tha-ap329:19.1><span>Jātiyā sattavassova, </span></div><p><div class=verse-container id=tha-ap329:19.2><span>pabbajiṁ anagāriyaṁ; </span></div><p><div class=verse-container id=tha-ap329:19.3><span>Yo so buddhaṁ upaṭṭhāsi, </span></div><p><div class=verse-container id=tha-ap329:19.4><span>ānando nāma sāvako. </span></div><p><div class=verse-container id=tha-ap329:20.1><span>Gatimā dhitimā ceva, </span></div><p><div class=verse-container id=tha-ap329:20.2><span>satimā ca bahussuto; </span></div><p><div class=verse-container id=tha-ap329:20.3><span>Rañño cittaṁ pasādento, </span></div><p><div class=verse-container id=tha-ap329:20.4><span>niyyādesi mahājuti. </span></div><p><div class=verse-container id=tha-ap329:21.1><span>Tassāhaṁ dhammaṁ sutvāna, </span></div><p><div class=verse-container id=tha-ap329:21.2><span>pubbakammaṁ anussariṁ; </span></div><p><div class=verse-container id=tha-ap329:21.3><span>Tattheva ṭhitako santo, </span></div><p><div class=verse-container id=tha-ap329:21.4><span>arahattamapāpuṇiṁ. </span></div><p><div class=verse-container id=tha-ap329:22.1><span>Ekaṁsaṁ cīvaraṁ katvā, </span></div><p><div class=verse-container id=tha-ap329:22.2><span>sire katvāna añjaliṁ; </span></div><p><div class=verse-container id=tha-ap329:22.3><span>Sambuddhaṁ abhivādetvā, </span></div><p><div class=verse-container id=tha-ap329:22.4><span>imaṁ vācaṁ udīrayiṁ. </span></div><p><div class=verse-container id=tha-ap329:23.1><span>‘Padumuttarabuddhassa, </span></div><p><div class=verse-container id=tha-ap329:23.2><span>dvipadindassa satthuno; </span></div><p><div class=verse-container id=tha-ap329:23.3><span>Nigguṇḍipupphaṁ paggayha, </span></div><p><div class=verse-container id=tha-ap329:23.4><span>sīhāsane ṭhapesahaṁ. </span></div><p><div class=verse-container id=tha-ap329:24.1><span>Tena kammena dvipadinda, </span></div><p><div class=verse-container id=tha-ap329:24.2><span>lokajeṭṭha narāsabha; </span></div><p><div class=verse-container id=tha-ap329:24.3><span>Pattomhi acalaṁ ṭhānaṁ, </span></div><p><div class=verse-container id=tha-ap329:24.4><span>hitvā jayaparājayaṁ’. </span></div><p><div class=verse-container id=tha-ap329:25.1><span>Pañcavīsasahassamhi, </span></div><p><div class=verse-container id=tha-ap329:25.2><span>kappānaṁ manujādhipā; </span></div><p><div class=verse-container id=tha-ap329:25.3><span>Abbudanirabbudāni, </span></div><p><div class=verse-container id=tha-ap329:25.4><span>aṭṭhaṭṭhāsiṁsu khattiyā. </span></div><p><div class=verse-container id=tha-ap329:26.1><span>Paṭisambhidā catasso, </span></div><p><div class=verse-container id=tha-ap329:26.2><span>…pe… </span></div><p><div class=verse-container id=tha-ap329:26.3><span>kataṁ buddhassa sāsanaṁ”. </span></div><p><div class=verse-container id=tha-ap329:27.1><span>Itthaṁ sudaṁ āyasmā nigguṇḍipupphiyo thero imā gāthāyo abhāsitthāti. </span></div><p><div class=verse-container id=tha-ap329:28.1><span>Nigguṇḍipupphiyattherassāpadānaṁ sattamaṁ. </span></div><div class=flex-between><a href=/canon/en/pli/ms/sutta/kn/tha-ap/tha-ap0328.html>Previous</a><a href=/canon/en/pli/ms/sutta/kn/tha-ap/tha-ap0330.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>