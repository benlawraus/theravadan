<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0006.html>Previous</a><a href=/canon/en/pli/ms/sutta/kn/ps/ps0002P0008.html>Next</a></div><p id=ps2.7:0.1><span class=root>Paṭisambhidāmagga </span><br><p id=ps2.7:0.2><span class=root>2 Yuganaddhavagga </span><br><p id=ps2.7:0.3><span class="root big-bold">2.7. Dhammacakkakathā </span><br><p id=ps2.7:1.0><span class=root>2.7.1. Saccavāra </span><br><p id=ps2.7:1.1><span class=root>Ekaṁ samayaṁ bhagavā bārāṇasiyaṁ viharati …pe… </span><br><p id=ps2.7:1.2><span class=root>iti hidaṁ āyasmato koṇḍaññassa “aññāsikoṇḍañño” tveva nāmaṁ ahosi. </span><br><p id=ps2.7:2.1><span class=root>“Idaṁ dukkhaṁ ariyasaccan”ti pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span><br><p id=ps2.7:3.1><span class=root>Cakkhuṁ udapādīti—</span><br><p id=ps2.7:3.2><span class=root>kenaṭṭhena? </span><br><p id=ps2.7:3.3><span class=root>Ñāṇaṁ udapādīti—</span><br><p id=ps2.7:3.4><span class=root>kenaṭṭhena? </span><br><p id=ps2.7:3.5><span class=root>Paññā udapādīti—</span><br><p id=ps2.7:3.6><span class=root>kenaṭṭhena? </span><br><p id=ps2.7:3.7><span class=root>Vijjā udapādīti—</span><br><p id=ps2.7:3.8><span class=root>kenaṭṭhena? </span><br><p id=ps2.7:3.9><span class=root>Āloko udapādīti—</span><br><p id=ps2.7:3.10><span class=root>kenaṭṭhena? </span><br><p id=ps2.7:3.11><span class=root>Cakkhuṁ udapādīti—</span><br><p id=ps2.7:3.12><span class=root>dassanaṭṭhena. </span><br><p id=ps2.7:3.13><span class=root>Ñāṇaṁ udapādīti—</span><br><p id=ps2.7:3.14><span class=root>ñātaṭṭhena. </span><br><p id=ps2.7:3.15><span class=root>Paññā udapādīti—</span><br><p id=ps2.7:3.16><span class=root>pajānanaṭṭhena. </span><br><p id=ps2.7:3.17><span class=root>Vijjā udapādīti—</span><br><p id=ps2.7:3.18><span class=root>paṭivedhaṭṭhena. </span><br><p id=ps2.7:3.19><span class=root>Āloko udapādīti—</span><br><p id=ps2.7:3.20><span class=root>obhāsaṭṭhena. </span><br><p id=ps2.7:4.1><span class=root>Cakkhuṁ dhammo, dassanaṭṭho attho. </span><br><p id=ps2.7:4.2><span class=root>Ñāṇaṁ dhammo, ñātaṭṭho attho. </span><br><p id=ps2.7:4.3><span class=root>Paññā dhammo, pajānanaṭṭho attho. </span><br><p id=ps2.7:4.4><span class=root>Vijjā dhammo, paṭivedhaṭṭho attho. </span><br><p id=ps2.7:4.5><span class=root>Āloko dhammo, obhāsaṭṭho attho. </span><br><p id=ps2.7:4.6><span class=root>Ime pañca dhammā pañca atthā dukkhavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā. </span><br><p id=ps2.7:5.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:5.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:5.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:5.4><span class=root>Dhammena pavattetīti—dhammacakkaṁ. </span><br><p id=ps2.7:5.5><span class=root>Dhammacariyāya pavattetīti—dhammacakkaṁ. </span><br><p id=ps2.7:5.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:5.7><span class=root>Dhamme patiṭṭhito pavattetīti—dhammacakkaṁ. </span><br><p id=ps2.7:5.8><span class=root>Dhamme patiṭṭhāpento pavattetīti—dhammacakkaṁ. </span><br><p id=ps2.7:5.9><span class=root>Dhamme vasippatto pavattetīti—dhammacakkaṁ. </span><br><p id=ps2.7:5.10><span class=root>Dhamme vasiṁ pāpento pavattetīti—dhammacakkaṁ. </span><br><p id=ps2.7:5.11><span class=root>Dhamme pāramippatto pavattetīti—dhammacakkaṁ. </span><br><p id=ps2.7:5.12><span class=root>Dhamme pāramiṁ pāpento pavattetīti—dhammacakkaṁ. </span><br><p id=ps2.7:5.13><span class=root>Dhamme vesārajjappatto pavattetīti—dhammacakkaṁ. </span><br><p id=ps2.7:5.14><span class=root>Dhamme vesārajjaṁ pāpento pavattetīti—dhammacakkaṁ. </span><br><p id=ps2.7:5.15><span class=root>Dhammaṁ sakkaronto pavattetīti—dhammacakkaṁ. </span><br><p id=ps2.7:5.16><span class=root>Dhammaṁ garuṁ karonto pavattetīti—dhammacakkaṁ. </span><br><p id=ps2.7:5.17><span class=root>Dhammaṁ mānento pavattetīti—dhammacakkaṁ. </span><br><p id=ps2.7:5.18><span class=root>Dhammaṁ pūjento pavattetīti—dhammacakkaṁ. </span><br><p id=ps2.7:5.19><span class=root>Dhammaṁ apacāyamāno pavattetīti—dhammacakkaṁ. </span><br><p id=ps2.7:5.20><span class=root>Dhammaddhajo pavattetīti—dhammacakkaṁ. </span><br><p id=ps2.7:5.21><span class=root>Dhammaketu pavattetīti—dhammacakkaṁ. </span><br><p id=ps2.7:5.22><span class=root>Dhammādhipateyyo pavattetīti—dhammacakkaṁ. </span><br><p id=ps2.7:5.23><span class=root>Taṁ kho pana dhammacakkaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasminti—dhammacakkaṁ. </span><br><p id=ps2.7:6.1><span class=root>Saddhindriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.2><span class=root>Vīriyindriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.3><span class=root>Satindriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.4><span class=root>Samādhindriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.5><span class=root>Paññindriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.6><span class=root>Saddhābalaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.7><span class=root>Vīriyabalaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.8><span class=root>Satibalaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.9><span class=root>Samādhibalaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.10><span class=root>Paññābalaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:6.11><span class=root>Satisambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.12><span class=root>Dhammavicayasambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.13><span class=root>Vīriyasambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.14><span class=root>Pītisambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.15><span class=root>Passaddhisambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.16><span class=root>Samādhisambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.17><span class=root>Upekkhāsambojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.18><span class=root>Sammādiṭṭhi dhammo taṁ dhammaṁ pavattetīti—dhammacakkaṁ. </span><br><p id=ps2.7:6.19><span class=root>Sammāsaṅkappo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.20><span class=root>Sammāvācā dhammo taṁ dhammaṁ pavattetīti—dhammacakkaṁ. </span><br><p id=ps2.7:6.21><span class=root>Sammākammanto dhammo taṁ dhammaṁ pavattetīti—dhammacakkaṁ. </span><br><p id=ps2.7:6.22><span class=root>Sammāājīvo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.23><span class=root>Sammāvāyāmo dhammo taṁ dhammaṁ pavattetīti—dhammacakkaṁ. </span><br><p id=ps2.7:6.24><span class=root>Sammāsati dhammo taṁ dhammaṁ pavattetīti—dhammacakkaṁ. </span><br><p id=ps2.7:6.25><span class=root>Sammāsamādhi dhammo taṁ dhammaṁ pavattetīti—dhammacakkaṁ. </span><br><p id=ps2.7:7.1><span class=root>Ādhipateyyaṭṭhena indriyaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:7.2><span class=root>Akampiyaṭṭhena balaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:7.3><span class=root>Niyyānikaṭṭhena bojjhaṅgo dhammo taṁ dhammaṁ pavattetīti—dhammacakkaṁ. </span><br><p id=ps2.7:7.4><span class=root>Hetuṭṭhena maggo dhammo taṁ dhammaṁ pavattetīti—dhammacakkaṁ. </span><br><p id=ps2.7:7.5><span class=root>Upaṭṭhānaṭṭhena satipaṭṭhānā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.6><span class=root>Padahanaṭṭhena sammappadhānā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.7><span class=root>Ijjhanaṭṭhena iddhipādā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.8><span class=root>Tathaṭṭhena saccā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.9><span class=root>Avikkhepaṭṭhena samatho dhammo taṁ dhammaṁ pavattetīti—dhammacakkaṁ. </span><br><p id=ps2.7:7.10><span class=root>Anupassanaṭṭhena vipassanā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.11><span class=root>Ekarasaṭṭhena samathavipassanā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.12><span class=root>Anativattanaṭṭhena yuganaddhaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:7.13><span class=root>Saṁvaraṭṭhena sīlavisuddhi dhammo taṁ dhammaṁ pavattetīti—dhammacakkaṁ. </span><br><p id=ps2.7:7.14><span class=root>Avikkhepaṭṭhena cittavisuddhi dhammo taṁ dhammaṁ pavattetīti—dhammacakkaṁ. </span><br><p id=ps2.7:7.15><span class=root>Dassanaṭṭhena diṭṭhivisuddhi dhammo taṁ dhammaṁ pavattetīti—dhammacakkaṁ. </span><br><p id=ps2.7:7.16><span class=root>Muttaṭṭhena vimokkho dhammo taṁ dhammaṁ pavattetīti—dhammacakkaṁ. </span><br><p id=ps2.7:7.17><span class=root>Paṭivedhaṭṭhena vijjā dhammo taṁ dhammaṁ pavattetīti—dhammacakkaṁ. </span><br><p id=ps2.7:7.18><span class=root>Pariccāgaṭṭhena vimutti dhammo taṁ dhammaṁ pavattetīti—dhammacakkaṁ. </span><br><p id=ps2.7:7.19><span class=root>Samucchedaṭṭhena khaye ñāṇaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:7.20><span class=root>Paṭippassaddhaṭṭhena anuppāde ñāṇaṁ dhammo taṁ dhammaṁ pavattetīti—dhammacakkaṁ. </span><br><p id=ps2.7:7.21><span class=root>Chando mūlaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.22><span class=root>Manasikāro samuṭṭhānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.23><span class=root>Phasso samodhānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.24><span class=root>Vedanā samosaraṇaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.25><span class=root>Samādhi pamukhaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.26><span class=root>Sati ādhipateyyaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.27><span class=root>Paññā taduttaraṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.28><span class=root>Vimutti sāraṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:7.29><span class=root>Amatogadhaṁ nibbānaṁ pariyosānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:8.1><span class=root>“Taṁ kho panidaṁ dukkhaṁ ariyasaccaṁ pariññeyyan”ti …pe… </span><br><p id=ps2.7:8.2><span class=root>pariññātanti pubbe ananussutesu dhammesu cakkhuṁ udapādi …pe… </span><br><p id=ps2.7:8.3><span class=root>āloko udapādi. </span><br><p id=ps2.7:9.1><span class=root>Cakkhuṁ udapādīti—</span><br><p id=ps2.7:9.2><span class=root>kenaṭṭhena …pe… </span><br><p id=ps2.7:9.3><span class=root>āloko udapādīti—</span><br><p id=ps2.7:9.4><span class=root>kenaṭṭhena? </span><br><p id=ps2.7:9.5><span class=root>Cakkhuṁ udapādīti—</span><br><p id=ps2.7:9.6><span class=root>dassanaṭṭhena …pe… </span><br><p id=ps2.7:9.7><span class=root>āloko udapādīti—</span><br><p id=ps2.7:9.8><span class=root>obhāsaṭṭhena. </span><br><p id=ps2.7:9.9><span class=root>Cakkhuṁ dhammo, dassanaṭṭho attho …pe… </span><br><p id=ps2.7:9.10><span class=root>āloko dhammo, obhāsaṭṭho attho. </span><br><p id=ps2.7:9.11><span class=root>Ime pañca dhammā pañca atthā dukkhavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā. </span><br><p id=ps2.7:10.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:10.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:10.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:10.4><span class=root>Dhammena pavattetīti—dhammacakkaṁ. </span><br><p id=ps2.7:10.5><span class=root>Dhammacariyāya pavattetīti—dhammacakkaṁ. </span><br><p id=ps2.7:10.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:10.7><span class=root>Dhamme patiṭṭhito pavattetīti—dhammacakkaṁ …pe… </span><br><p id=ps2.7:10.8><span class=root>amatogadhaṁ nibbānaṁ pariyosānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:11.1><span class=root>“Idaṁ dukkhasamudayaṁ ariyasaccan”ti pubbe ananussutesu dhammesu cakkhuṁ udapādi …pe… </span><br><p id=ps2.7:11.2><span class=root>āloko udapādi …pe… </span><br><p id=ps2.7:11.3><span class=root>“taṁ kho panidaṁ dukkhasamudayaṁ ariyasaccaṁ pahātabban”ti …pe… </span><br><p id=ps2.7:11.4><span class=root>“pahīnan”ti pubbe ananussutesu dhammesu cakkhuṁ udapādi …pe… </span><br><p id=ps2.7:11.5><span class=root>āloko udapādi. </span><br><p id=ps2.7:12.1><span class=root>Cakkhuṁ udapādīti—</span><br><p id=ps2.7:12.2><span class=root>kenaṭṭhena …pe… </span><br><p id=ps2.7:12.3><span class=root>āloko udapādīti—</span><br><p id=ps2.7:12.4><span class=root>kenaṭṭhena? </span><br><p id=ps2.7:12.5><span class=root>Cakkhuṁ udapādīti—</span><br><p id=ps2.7:12.6><span class=root>dassanaṭṭhena …pe… </span><br><p id=ps2.7:12.7><span class=root>āloko udapādīti—</span><br><p id=ps2.7:12.8><span class=root>obhāsaṭṭhena. </span><br><p id=ps2.7:13.1><span class=root>Cakkhuṁ dhammo, dassanaṭṭho attho …pe… </span><br><p id=ps2.7:13.2><span class=root>āloko dhammo, obhāsaṭṭho attho. </span><br><p id=ps2.7:13.3><span class=root>Ime pañca dhammā pañca atthā samudayavatthukā saccavatthukā …pe… </span><br><p id=ps2.7:13.4><span class=root>nirodhavatthukā saccavatthukā …pe… </span><br><p id=ps2.7:13.5><span class=root>maggavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā. </span><br><p id=ps2.7:14.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:14.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:14.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:14.4><span class=root>Dhammena pavattetīti—dhammacakkaṁ. </span><br><p id=ps2.7:14.5><span class=root>Dhammacariyāya pavattetīti—dhammacakkaṁ. </span><br><p id=ps2.7:14.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:14.7><span class=root>Dhamme patiṭṭhito pavattetīti—dhammacakkaṁ …pe… </span><br><p id=ps2.7:14.8><span class=root>amatogadhaṁ nibbānaṁ pariyosānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:15.0><span class=root>2.7.2. Satipaṭṭhānavāra </span><br><p id=ps2.7:15.1><span class=root>“‘Ayaṁ kāye kāyānupassanā’ti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:15.2><span class=root>āloko udapādi. </span><br><p id=ps2.7:15.3><span class=root>Sā kho panāyaṁ kāye kāyānupassanā bhāvetabbāti me, bhikkhave …pe… </span><br><p id=ps2.7:15.4><span class=root>bhāvitāti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:15.5><span class=root>āloko udapādi. </span><br><p id=ps2.7:16.1><span class=root>Ayaṁ vedanāsu …pe… </span><br><p id=ps2.7:16.2><span class=root>ayaṁ citte … </span><br><p id=ps2.7:16.3><span class=root>ayaṁ dhammesu dhammānupassanāti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:16.4><span class=root>āloko udapādi. </span><br><p id=ps2.7:16.5><span class=root>Sā kho panāyaṁ dhammesu dhammānupassanā bhāvetabbāti me, bhikkhave …pe… </span><br><p id=ps2.7:16.6><span class=root>bhāvitāti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:16.7><span class=root>āloko udapādi”. </span><br><p id=ps2.7:17.1><span class=root>“Ayaṁ kāye kāyānupassanā”ti pubbe ananussutesu dhammesu cakkhuṁ udapādi …pe… </span><br><p id=ps2.7:17.2><span class=root>āloko udapādi …pe… </span><br><p id=ps2.7:17.3><span class=root>sā kho panāyaṁ kāye kāyānupassanā bhāvetabbāti …pe… </span><br><p id=ps2.7:17.4><span class=root>bhāvitāti pubbe ananussutesu dhammesu cakkhuṁ udapādi …pe… </span><br><p id=ps2.7:17.5><span class=root>āloko udapādi. </span><br><p id=ps2.7:18.1><span class=root>Cakkhuṁ udapādīti—</span><br><p id=ps2.7:18.2><span class=root>kenaṭṭhena …pe… </span><br><p id=ps2.7:18.3><span class=root>āloko udapādīti—</span><br><p id=ps2.7:18.4><span class=root>kenaṭṭhena? </span><br><p id=ps2.7:18.5><span class=root>Cakkhuṁ udapādīti—</span><br><p id=ps2.7:18.6><span class=root>dassanaṭṭhena …pe… </span><br><p id=ps2.7:18.7><span class=root>āloko udapādīti—</span><br><p id=ps2.7:18.8><span class=root>obhāsaṭṭhena. </span><br><p id=ps2.7:19.1><span class=root>Cakkhuṁ dhammo, dassanaṭṭho attho …pe… </span><br><p id=ps2.7:19.2><span class=root>āloko dhammo, obhāsaṭṭho attho. </span><br><p id=ps2.7:19.3><span class=root>Ime pañca dhammā pañca atthā kāyavatthukā satipaṭṭhānavatthukā …pe… </span><br><p id=ps2.7:19.4><span class=root>vedanāvatthukā satipaṭṭhānavatthukā … </span><br><p id=ps2.7:19.5><span class=root>cittavatthukā satipaṭṭhānavatthukā … </span><br><p id=ps2.7:19.6><span class=root>dhammavatthukā satipaṭṭhānavatthukā satipaṭṭhānārammaṇā satipaṭṭhānagocarā satipaṭṭhānasaṅgahitā satipaṭṭhānapariyāpannā satipaṭṭhāne samudāgatā satipaṭṭhāne ṭhitā satipaṭṭhāne patiṭṭhitā. </span><br><p id=ps2.7:20.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:20.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:20.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:20.4><span class=root>Dhammena pavattetīti—dhammacakkaṁ. </span><br><p id=ps2.7:20.5><span class=root>Dhammacariyāya pavattetīti—dhammacakkaṁ. </span><br><p id=ps2.7:20.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:20.7><span class=root>Dhamme patiṭṭhito pavattetīti—dhammacakkaṁ …pe… </span><br><p id=ps2.7:20.8><span class=root>amatogadhaṁ nibbānaṁ pariyosānaṭṭhena dhammo taṁ dhammaṁ pavattetīti—dhammacakkaṁ. </span><br><p id=ps2.7:21.0><span class=root>2.7.3. Iddhipādavāra </span><br><p id=ps2.7:21.1><span class=root>“‘Ayaṁ chandasamādhipadhānasaṅkhārasamannāgato iddhipādo’ti me, bhikkhave pubbe ananussutesu dhammesu cakkhuṁ udapādi …pe… </span><br><p id=ps2.7:21.2><span class=root>āloko udapādi. </span><br><p id=ps2.7:21.3><span class=root>‘So kho panāyaṁ chandasamādhipadhānasaṅkhārasamannāgato iddhipādo bhāvetabbo’ti me, bhikkhave …pe… </span><br><p id=ps2.7:21.4><span class=root>bhāvitoti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:21.5><span class=root>āloko udapādi. </span><br><p id=ps2.7:22.1><span class=root>Ayaṁ vīriyasamādhi …pe… </span><br><p id=ps2.7:22.2><span class=root>ayaṁ cittasamādhi …pe… </span><br><p id=ps2.7:22.3><span class=root>ayaṁ vīmaṁsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:22.4><span class=root>āloko udapādi. </span><br><p id=ps2.7:22.5><span class=root>So kho panāyaṁ vīmaṁsāsamādhipadhānasaṅkhārasamannāgato iddhipādo bhāvetabboti me, bhikkhave …pe… </span><br><p id=ps2.7:22.6><span class=root>bhāvitoti me, bhikkhave, pubbe ananussutesu dhammesu cakkhuṁ udapādi …pe… </span><br><p id=ps2.7:22.7><span class=root>āloko udapādi”. </span><br><p id=ps2.7:23.1><span class=root>“Ayaṁ chandasamādhipadhānasaṅkhārasamannāgato iddhipādo”ti pubbe ananussutesu dhammesu cakkhuṁ udapādi …pe… </span><br><p id=ps2.7:23.2><span class=root>āloko udapādi …pe… </span><br><p id=ps2.7:23.3><span class=root>so kho panāyaṁ chandasamādhipadhānasaṅkhārasamannāgato iddhipādo bhāvetabboti …pe… </span><br><p id=ps2.7:23.4><span class=root>bhāvitoti pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </span><br><p id=ps2.7:24.1><span class=root>Cakkhuṁ udapādīti—</span><br><p id=ps2.7:24.2><span class=root>kenaṭṭhena? </span><br><p id=ps2.7:24.3><span class=root>Ñāṇaṁ udapādīti—</span><br><p id=ps2.7:24.4><span class=root>kenaṭṭhena? </span><br><p id=ps2.7:24.5><span class=root>Paññā udapādīti—</span><br><p id=ps2.7:24.6><span class=root>kenaṭṭhena? </span><br><p id=ps2.7:24.7><span class=root>Vijjā udapādīti—</span><br><p id=ps2.7:24.8><span class=root>kenaṭṭhena? </span><br><p id=ps2.7:24.9><span class=root>Āloko udapādīti—</span><br><p id=ps2.7:24.10><span class=root>kenaṭṭhena? </span><br><p id=ps2.7:24.11><span class=root>Cakkhuṁ udapādīti—</span><br><p id=ps2.7:24.12><span class=root>dassanaṭṭhena. </span><br><p id=ps2.7:24.13><span class=root>Ñāṇaṁ udapādīti—</span><br><p id=ps2.7:24.14><span class=root>ñātaṭṭhena. </span><br><p id=ps2.7:24.15><span class=root>Paññā udapādīti—</span><br><p id=ps2.7:24.16><span class=root>pajānanaṭṭhena. </span><br><p id=ps2.7:24.17><span class=root>Vijjā udapādīti—</span><br><p id=ps2.7:24.18><span class=root>paṭivedhaṭṭhena. </span><br><p id=ps2.7:24.19><span class=root>Āloko udapādīti—</span><br><p id=ps2.7:24.20><span class=root>obhāsaṭṭhena. </span><br><p id=ps2.7:25.1><span class=root>Cakkhuṁ dhammo, dassanaṭṭho attho. </span><br><p id=ps2.7:25.2><span class=root>Ñāṇaṁ dhammo, ñātaṭṭho attho. </span><br><p id=ps2.7:25.3><span class=root>Paññā dhammo, pajānanaṭṭho attho. </span><br><p id=ps2.7:25.4><span class=root>Vijjā dhammo, paṭivedhaṭṭho attho. </span><br><p id=ps2.7:25.5><span class=root>Āloko dhammo, obhāsaṭṭho attho. </span><br><p id=ps2.7:25.6><span class=root>Ime pañca dhammā pañca atthā chandavatthukā iddhipādavatthukā iddhipādārammaṇā iddhipādagocarā iddhipādasaṅgahitā iddhipādapariyāpannā iddhipāde samudāgatā iddhipāde ṭhitā iddhipāde patiṭṭhitā. </span><br><p id=ps2.7:26.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:26.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:26.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:26.4><span class=root>Dhammena pavattetīti—dhammacakkaṁ. </span><br><p id=ps2.7:26.5><span class=root>Dhammacariyāya pavattetīti—dhammacakkaṁ. </span><br><p id=ps2.7:26.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:26.7><span class=root>Dhamme patiṭṭhito pavattetīti—dhammacakkaṁ. </span><br><p id=ps2.7:26.8><span class=root>Dhamme patiṭṭhāpento pavattetīti—dhammacakkaṁ. </span><br><p id=ps2.7:26.9><span class=root>Dhamme vasippatto pavattetīti—dhammacakkaṁ. </span><br><p id=ps2.7:26.10><span class=root>Dhamme vasiṁ pāpento pavattetīti—dhammacakkaṁ. </span><br><p id=ps2.7:26.11><span class=root>Dhamme pāramippatto pavattetīti—dhammacakkaṁ. </span><br><p id=ps2.7:26.12><span class=root>Dhamme pāramiṁ pāpento pavattetīti—dhammacakkaṁ …pe… </span><br><p id=ps2.7:26.13><span class=root>dhammaṁ apacāyamāno pavattetīti—dhammacakkaṁ. </span><br><p id=ps2.7:26.14><span class=root>Dhammaddhajo pavattetīti—dhammacakkaṁ. </span><br><p id=ps2.7:26.15><span class=root>Dhammaketu pavattetīti—dhammacakkaṁ. </span><br><p id=ps2.7:26.16><span class=root>Dhammādhipateyyo pavattetīti—dhammacakkaṁ. </span><br><p id=ps2.7:26.17><span class=root>Taṁ kho pana dhammacakkaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasminti—dhammacakkaṁ. </span><br><p id=ps2.7:27.1><span class=root>“Saddhindriyaṁ dhammo. </span><br><p id=ps2.7:27.2><span class=root>Taṁ dhammaṁ pavattetī”ti—dhammacakkaṁ …pe… </span><br><p id=ps2.7:27.3><span class=root>amatogadhaṁ nibbānaṁ pariyosānaṭṭhena dhammo. </span><br><p id=ps2.7:27.4><span class=root>Taṁ dhammaṁ pavattetīti—dhammacakkaṁ. </span><br><p id=ps2.7:28.1><span class=root>Ayaṁ vīriyasamādhipadhānasaṅkhārasamannāgato iddhipādoti pubbe ananussutesu dhammesu cakkhuṁ udapādi …pe… </span><br><p id=ps2.7:28.2><span class=root>āloko udapādi …pe… </span><br><p id=ps2.7:28.3><span class=root>so kho panāyaṁ vīriyasamādhipadhānasaṅkhārasamannāgato iddhipādo bhāvetabboti …pe… </span><br><p id=ps2.7:28.4><span class=root>bhāvitoti pubbe ananussutesu dhammesu cakkhuṁ udapādi …pe… </span><br><p id=ps2.7:28.5><span class=root>āloko udapādi. </span><br><p id=ps2.7:29.1><span class=root>Cakkhuṁ udapādīti—</span><br><p id=ps2.7:29.2><span class=root>kenaṭṭhena …pe… </span><br><p id=ps2.7:29.3><span class=root>āloko udapādīti—</span><br><p id=ps2.7:29.4><span class=root>kenaṭṭhena? </span><br><p id=ps2.7:29.5><span class=root>Cakkhuṁ udapādīti—</span><br><p id=ps2.7:29.6><span class=root>dassanaṭṭhena …pe… </span><br><p id=ps2.7:29.7><span class=root>āloko udapādīti—</span><br><p id=ps2.7:29.8><span class=root>obhāsaṭṭhena. </span><br><p id=ps2.7:30.1><span class=root>Cakkhuṁ dhammo, dassanaṭṭho attho …pe… </span><br><p id=ps2.7:30.2><span class=root>āloko dhammo, obhāsaṭṭho attho. </span><br><p id=ps2.7:30.3><span class=root>Ime pañca dhammā pañca atthā vīriyavatthukā iddhipādavatthukā …pe… </span><br><p id=ps2.7:30.4><span class=root>cittavatthukā iddhipādavatthukā … </span><br><p id=ps2.7:30.5><span class=root>vīmaṁsāvatthukā iddhipādavatthukā iddhipādārammaṇā iddhipādagocarā iddhipādasaṅgahitā iddhipādapariyāpannā iddhipāde samudāgatā iddhipāde ṭhitā iddhipāde patiṭṭhitā. </span><br><p id=ps2.7:31.1><span class=root>Dhammacakkanti kenaṭṭhena dhammacakkaṁ? </span><br><p id=ps2.7:31.2><span class=root>Dhammañca pavatteti cakkañcāti—dhammacakkaṁ. </span><br><p id=ps2.7:31.3><span class=root>Cakkañca pavatteti dhammañcāti—dhammacakkaṁ. </span><br><p id=ps2.7:31.4><span class=root>Dhammena pavattetīti—dhammacakkaṁ. </span><br><p id=ps2.7:31.5><span class=root>Dhammacariyāya pavattetīti—dhammacakkaṁ. </span><br><p id=ps2.7:31.6><span class=root>Dhamme ṭhito pavattetīti—dhammacakkaṁ. </span><br><p id=ps2.7:31.7><span class=root>Dhamme patiṭṭhito pavattetīti—dhammacakkaṁ …pe… </span><br><p id=ps2.7:31.8><span class=root>amatogadhaṁ nibbānaṁ pariyosānaṭṭhena dhammo. </span><br><p id=ps2.7:31.9><span class=root>Taṁ dhammaṁ pavattetīti—dhammacakkanti. </span><br><p id=ps2.7:31.10><span class=root>Dhammacakkakathā niṭṭhitā. </span><br></main><footer class="container footer"><small><a href=/about>Contact info</a></small></footer>