<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0008.html>Previous</a><a href=/canon/en/pli/ms/sutta/kn/ps/ps0002P0010.html>Next</a></div><p id=ps2.9:0.1><span class=root>Paṭisambhidāmagga </span><br><p id=ps2.9:0.2><span class=root>Yuganaddhavagga </span><br><p id=ps2.9:0.3><span class="root big-bold">2.9. Balakathā </span><br><p id=ps2.9:1.1><span class=root>Sāvatthinidānaṁ. </span><br><p id=ps2.9:1.2><span class=root>“Pañcimāni, bhikkhave, balāni. </span><br><p id=ps2.9:1.3><span class=root>Katamāni pañca? </span><br><p id=ps2.9:1.4><span class=root>Saddhābalaṁ, vīriyabalaṁ, satibalaṁ, samādhibalaṁ, paññābalaṁ—</span><br><p id=ps2.9:1.5><span class=root>imāni kho, bhikkhave, pañca balāni. </span><br><p id=ps2.9:2.1><span class=root>Api ca aṭṭhasaṭṭhi balāni—</span><br><p id=ps2.9:2.2><span class=root>saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ, paṭisaṅkhānabalaṁ, bhāvanābalaṁ, anavajjabalaṁ, saṅgahabalaṁ, khantibalaṁ, paññattibalaṁ, nijjhattibalaṁ, issariyabalaṁ, adhiṭṭhānabalaṁ, samathabalaṁ, vipassanābalaṁ, dasa sekhabalāni, dasa asekhabalāni, dasa khīṇāsavabalāni, dasa iddhibalāni, dasa tathāgatabalāni”. </span><br><p id=ps2.9:3.1><span class=root>Katamaṁ saddhābalaṁ? </span><br><p id=ps2.9:3.2><span class=root>Assaddhiye na kampatīti—saddhābalaṁ. </span><br><p id=ps2.9:3.3><span class=root>Sahajātānaṁ dhammānaṁ upatthambhanaṭṭhena saddhābalaṁ, kilesānaṁ pariyādānaṭṭhena saddhābalaṁ, paṭivedhādivisodhanaṭṭhena saddhābalaṁ, cittassa adhiṭṭhānaṭṭhena saddhābalaṁ, cittassa vodānaṭṭhena saddhābalaṁ, visesādhigamaṭṭhena saddhābalaṁ, uttaripaṭivedhaṭṭhena saddhābalaṁ, saccābhisamayaṭṭhena saddhābalaṁ, nirodhe patiṭṭhāpakaṭṭhena saddhābalaṁ. </span><br><p id=ps2.9:3.4><span class=root>Idaṁ saddhābalaṁ. </span><br><p id=ps2.9:4.1><span class=root>Katamaṁ vīriyabalaṁ? </span><br><p id=ps2.9:4.2><span class=root>Kosajje na kampatīti—vīriyabalaṁ. </span><br><p id=ps2.9:4.3><span class=root>Sahajātānaṁ dhammānaṁ upatthambhanaṭṭhena vīriyabalaṁ, kilesānaṁ pariyādānaṭṭhena vīriyabalaṁ, paṭivedhādivisodhanaṭṭhena vīriyabalaṁ, cittassa adhiṭṭhānaṭṭhena vīriyabalaṁ, cittassa vodānaṭṭhena vīriyabalaṁ, visesādhigamaṭṭhena vīriyabalaṁ, uttaripaṭivedhaṭṭhena vīriyabalaṁ, saccābhisamayaṭṭhena vīriyabalaṁ, nirodhe patiṭṭhāpakaṭṭhena vīriyabalaṁ. </span><br><p id=ps2.9:4.4><span class=root>Idaṁ vīriyabalaṁ. </span><br><p id=ps2.9:5.1><span class=root>Katamaṁ satibalaṁ? </span><br><p id=ps2.9:5.2><span class=root>Pamāde na kampatīti—satibalaṁ. </span><br><p id=ps2.9:5.3><span class=root>Sahajātānaṁ dhammānaṁ upatthambhanaṭṭhena satibalaṁ …pe… </span><br><p id=ps2.9:5.4><span class=root>nirodhe patiṭṭhāpakaṭṭhena satibalaṁ. </span><br><p id=ps2.9:5.5><span class=root>Idaṁ satibalaṁ. </span><br><p id=ps2.9:6.1><span class=root>Katamaṁ samādhibalaṁ? </span><br><p id=ps2.9:6.2><span class=root>Uddhacce na kampatīti—samādhibalaṁ. </span><br><p id=ps2.9:6.3><span class=root>Sahajātānaṁ dhammānaṁ upatthambhanaṭṭhena samādhibalaṁ …pe… </span><br><p id=ps2.9:6.4><span class=root>nirodhe patiṭṭhāpakaṭṭhena samādhibalaṁ. </span><br><p id=ps2.9:6.5><span class=root>Idaṁ samādhibalaṁ. </span><br><p id=ps2.9:7.1><span class=root>Katamaṁ paññābalaṁ? </span><br><p id=ps2.9:7.2><span class=root>Avijjāya na kampatīti—paññābalaṁ. </span><br><p id=ps2.9:7.3><span class=root>Sahajātānaṁ dhammānaṁ upatthambhanaṭṭhena paññābalaṁ …pe… </span><br><p id=ps2.9:7.4><span class=root>nirodhe patiṭṭhāpakaṭṭhena paññābalaṁ. </span><br><p id=ps2.9:7.5><span class=root>Idaṁ paññābalaṁ. </span><br><p id=ps2.9:8.1><span class=root>Katamaṁ hiribalaṁ? </span><br><p id=ps2.9:8.2><span class=root>Nekkhammena kāmacchandaṁ hirīyatīti—</span><br><p id=ps2.9:8.3><span class=root>hiribalaṁ. </span><br><p id=ps2.9:8.4><span class=root>Abyāpādena byāpādaṁ hirīyatīti—hiribalaṁ. </span><br><p id=ps2.9:8.5><span class=root>Ālokasaññāya thinamiddhaṁ hirīyatīti—hiribalaṁ. </span><br><p id=ps2.9:8.6><span class=root>Avikkhepena uddhaccaṁ hirīyatīti—hiribalaṁ. </span><br><p id=ps2.9:8.7><span class=root>Dhammavavatthānena vicikicchaṁ hirīyatīti—hiribalaṁ. </span><br><p id=ps2.9:8.8><span class=root>Ñāṇena avijjaṁ hirīyatīti—hiribalaṁ. </span><br><p id=ps2.9:8.9><span class=root>Pāmojjena aratiṁ hirīyatīti—hiribalaṁ. </span><br><p id=ps2.9:8.10><span class=root>Paṭhamena jhānena nīvaraṇe hirīyatīti—hiribalaṁ …pe… </span><br><p id=ps2.9:8.11><span class=root>arahattamaggena sabbakilese hirīyatīti—hiribalaṁ. </span><br><p id=ps2.9:8.12><span class=root>Idaṁ hiribalaṁ. </span><br><p id=ps2.9:9.1><span class=root>Katamaṁ ottappabalaṁ? </span><br><p id=ps2.9:9.2><span class=root>Nekkhammena kāmacchandaṁ ottappatīti—ottappabalaṁ. </span><br><p id=ps2.9:9.3><span class=root>Abyāpādena byāpādaṁ ottappatīti—ottappabalaṁ. </span><br><p id=ps2.9:9.4><span class=root>Ālokasaññāya thinamiddhaṁ ottappatīti— ottappabalaṁ. </span><br><p id=ps2.9:9.5><span class=root>Avikkhepena uddhaccaṁ ottappatīti—ottappabalaṁ. </span><br><p id=ps2.9:9.6><span class=root>Dhammavavatthānena vicikicchaṁ ottappatīti—ottappabalaṁ. </span><br><p id=ps2.9:9.7><span class=root>Ñāṇena avijjaṁ ottappatīti—ottappabalaṁ. </span><br><p id=ps2.9:9.8><span class=root>Pāmojjena aratiṁ ottappatīti—ottappabalaṁ. </span><br><p id=ps2.9:9.9><span class=root>Paṭhamena jhānena nīvaraṇe ottappatīti—ottappabalaṁ …pe… </span><br><p id=ps2.9:9.10><span class=root>arahattamaggena sabbakilese ottappatīti—ottappabalaṁ. </span><br><p id=ps2.9:9.11><span class=root>Idaṁ ottappabalaṁ. </span><br><p id=ps2.9:10.1><span class=root>Katamaṁ paṭisaṅkhānabalaṁ? </span><br><p id=ps2.9:10.2><span class=root>Nekkhammena kāmacchandaṁ paṭisaṅkhātīti—paṭisaṅkhānabalaṁ. </span><br><p id=ps2.9:10.3><span class=root>Abyāpādena byāpādaṁ paṭisaṅkhātīti—paṭisaṅkhānabalaṁ. </span><br><p id=ps2.9:10.4><span class=root>Ālokasaññāya thinamiddhaṁ paṭisaṅkhātīti—paṭisaṅkhānabalaṁ. </span><br><p id=ps2.9:10.5><span class=root>Avikkhepena uddhaccaṁ paṭisaṅkhātīti— paṭisaṅkhānabalaṁ. </span><br><p id=ps2.9:10.6><span class=root>Dhammavavatthānena vicikicchaṁ paṭisaṅkhātīti— paṭisaṅkhānabalaṁ. </span><br><p id=ps2.9:10.7><span class=root>Ñāṇena avijjaṁ paṭisaṅkhātīti—paṭisaṅkhānabalaṁ. </span><br><p id=ps2.9:10.8><span class=root>Pāmojjena aratiṁ paṭisaṅkhātīti—paṭisaṅkhānabalaṁ. </span><br><p id=ps2.9:10.9><span class=root>Paṭhamena jhānena nīvaraṇe paṭisaṅkhātīti—paṭisaṅkhānabalaṁ …pe… </span><br><p id=ps2.9:10.10><span class=root>arahattamaggena sabbakilese paṭisaṅkhātīti—paṭisaṅkhānabalaṁ. </span><br><p id=ps2.9:10.11><span class=root>Idaṁ paṭisaṅkhānabalaṁ. </span><br><p id=ps2.9:11.1><span class=root>Katamaṁ bhāvanābalaṁ? </span><br><p id=ps2.9:11.2><span class=root>Kāmacchandaṁ pajahanto nekkhammaṁ bhāvetīti—bhāvanābalaṁ. </span><br><p id=ps2.9:11.3><span class=root>Byāpādaṁ pajahanto abyāpādaṁ bhāvetīti—bhāvanābalaṁ. </span><br><p id=ps2.9:11.4><span class=root>Thinamiddhaṁ pajahanto ālokasaññaṁ bhāvetīti—bhāvanābalaṁ. </span><br><p id=ps2.9:11.5><span class=root>Uddhaccaṁ pajahanto avikkhepaṁ bhāvetīti— bhāvanābalaṁ. </span><br><p id=ps2.9:11.6><span class=root>Vicikicchaṁ pajahanto dhammavavatthānaṁ bhāvetīti—bhāvanābalaṁ. </span><br><p id=ps2.9:11.7><span class=root>Avijjaṁ pajahanto ñāṇaṁ bhāvetīti—bhāvanābalaṁ. </span><br><p id=ps2.9:11.8><span class=root>Aratiṁ pajahanto pāmojjaṁ bhāvetīti—bhāvanābalaṁ. </span><br><p id=ps2.9:11.9><span class=root>Nīvaraṇe pajahanto paṭhamaṁ jhānaṁ bhāvetīti— bhāvanābalaṁ …pe… </span><br><p id=ps2.9:11.10><span class=root>sabbakilese pajahanto arahattamaggaṁ bhāvetīti— bhāvanābalaṁ. </span><br><p id=ps2.9:11.11><span class=root>Idaṁ bhāvanābalaṁ. </span><br><p id=ps2.9:12.1><span class=root>Katamaṁ anavajjabalaṁ? </span><br><p id=ps2.9:12.2><span class=root>Kāmacchandassa pahīnattā nekkhamme natthi kiñci vajjanti—anavajjabalaṁ. </span><br><p id=ps2.9:12.3><span class=root>Byāpādassa pahīnattā abyāpāde natthi kiñci vajjanti—anavajjabalaṁ. </span><br><p id=ps2.9:12.4><span class=root>Thinamiddhassa pahīnattā ālokasaññāya natthi kiñci vajjanti—anavajjabalaṁ. </span><br><p id=ps2.9:12.5><span class=root>Uddhaccassa pahīnattā avikkhepe natthi kiñci vajjanti—anavajjabalaṁ. </span><br><p id=ps2.9:12.6><span class=root>Vicikicchāya pahīnattā dhammavavatthāne natthi kiñci vajjanti—anavajjabalaṁ. </span><br><p id=ps2.9:12.7><span class=root>Avijjāya pahīnattā ñāṇe natthi kiñci vajjanti—anavajjabalaṁ. </span><br><p id=ps2.9:12.8><span class=root>Aratiyā pahīnattā pāmojje natthi kiñci vajjanti anavajjabalaṁ. </span><br><p id=ps2.9:12.9><span class=root>Nīvaraṇānaṁ pahīnattā paṭhamajjhāne natthi kiñci vajjanti—anavajjabalaṁ …pe… </span><br><p id=ps2.9:12.10><span class=root>sabbakilesānaṁ pahīnattā arahattamagge natthi kiñci vajjanti—anavajjabalaṁ. </span><br><p id=ps2.9:12.11><span class=root>Idaṁ anavajjabalaṁ. </span><br><p id=ps2.9:13.1><span class=root>Katamaṁ saṅgahabalaṁ? </span><br><p id=ps2.9:13.2><span class=root>Kāmacchandaṁ pajahanto nekkhammavasena cittaṁ saṅgaṇhātīti—saṅgahabalaṁ. </span><br><p id=ps2.9:13.3><span class=root>Byāpādaṁ pajahanto abyāpādavasena cittaṁ saṅgaṇhātīti—saṅgahabalaṁ. </span><br><p id=ps2.9:13.4><span class=root>Thinamiddhaṁ pajahanto ālokasaññāvasena cittaṁ saṅgaṇhātīti—saṅgahabalaṁ …pe… </span><br><p id=ps2.9:13.5><span class=root>sabbakilese pajahanto arahattamaggavasena cittaṁ saṅgaṇhātīti—saṅgahabalaṁ. </span><br><p id=ps2.9:13.6><span class=root>Idaṁ saṅgahabalaṁ. </span><br><p id=ps2.9:14.1><span class=root>Katamaṁ khantibalaṁ? </span><br><p id=ps2.9:14.2><span class=root>Kāmacchandassa pahīnattā nekkhammaṁ khamatīti—khantibalaṁ. </span><br><p id=ps2.9:14.3><span class=root>Byāpādassa pahīnattā abyāpādo khamatīti—khantibalaṁ. </span><br><p id=ps2.9:14.4><span class=root>Thinamiddhassa pahīnattā ālokasaññā khamatīti—khantibalaṁ. </span><br><p id=ps2.9:14.5><span class=root>Uddhaccassa pahīnattā avikkhepo khamatīti— khantibalaṁ. </span><br><p id=ps2.9:14.6><span class=root>Vicikicchāya pahīnattā dhammavavatthānaṁ khamatīti—khantibalaṁ. </span><br><p id=ps2.9:14.7><span class=root>Avijjāya pahīnattā ñāṇaṁ khamatīti—khantibalaṁ. </span><br><p id=ps2.9:14.8><span class=root>Aratiyā pahīnattā pāmojjaṁ khamatīti—khantibalaṁ. </span><br><p id=ps2.9:14.9><span class=root>Nīvaraṇānaṁ pahīnattā paṭhamaṁ jhānaṁ khamatīti— khantibalaṁ …pe… </span><br><p id=ps2.9:14.10><span class=root>sabbakilesānaṁ pahīnattā arahattamaggo khamatīti— khantibalaṁ. </span><br><p id=ps2.9:14.11><span class=root>Idaṁ khantibalaṁ. </span><br><p id=ps2.9:15.1><span class=root>Katamaṁ paññattibalaṁ? </span><br><p id=ps2.9:15.2><span class=root>Kāmacchandaṁ pajahanto nekkhammavasena cittaṁ paññāpetīti—</span><br><p id=ps2.9:15.3><span class=root>paññattibalaṁ. </span><br><p id=ps2.9:15.4><span class=root>Byāpādaṁ pajahanto abyāpādavasena cittaṁ paññāpetīti—paññattibalaṁ. </span><br><p id=ps2.9:15.5><span class=root>Thinamiddhaṁ pajahanto ālokasaññāvasena cittaṁ paññāpetīti—paññattibalaṁ …pe… </span><br><p id=ps2.9:15.6><span class=root>sabbakilese pajahanto arahattamaggavasena cittaṁ paññāpetīti—paññattibalaṁ. </span><br><p id=ps2.9:15.7><span class=root>Idaṁ paññattibalaṁ. </span><br><p id=ps2.9:16.1><span class=root>Katamaṁ nijjhattibalaṁ? </span><br><p id=ps2.9:16.2><span class=root>Kāmacchandaṁ pajahanto nekkhammavasena cittaṁ nijjhāpetīti—nijjhattibalaṁ. </span><br><p id=ps2.9:16.3><span class=root>Byāpādaṁ pajahanto abyāpādavasena cittaṁ nijjhāpetīti—nijjhattibalaṁ. </span><br><p id=ps2.9:16.4><span class=root>Thinamiddhaṁ pajahanto ālokasaññāvasena cittaṁ nijjhāpetīti— nijjhattibalaṁ …pe… </span><br><p id=ps2.9:16.5><span class=root>sabbakilese pajahanto arahattamaggavasena cittaṁ nijjhāpetīti—nijjhattibalaṁ. </span><br><p id=ps2.9:16.6><span class=root>Idaṁ nijjhattibalaṁ. </span><br><p id=ps2.9:17.1><span class=root>Katamaṁ issariyabalaṁ? </span><br><p id=ps2.9:17.2><span class=root>Kāmacchandaṁ pajahanto nekkhammavasena cittaṁ vasaṁ vattetīti—issariyabalaṁ. </span><br><p id=ps2.9:17.3><span class=root>Byāpādaṁ pajahanto abyāpādavasena cittaṁ vasaṁ vattetīti—issariyabalaṁ. </span><br><p id=ps2.9:17.4><span class=root>Thinamiddhaṁ pajahanto ālokasaññāvasena cittaṁ vasaṁ vattetīti— issariyabalaṁ …pe… </span><br><p id=ps2.9:17.5><span class=root>sabbakilese pajahanto arahattamaggavasena cittaṁ vasaṁ vattetīti—issariyabalaṁ. </span><br><p id=ps2.9:17.6><span class=root>Idaṁ issariyabalaṁ. </span><br><p id=ps2.9:18.1><span class=root>Katamaṁ adhiṭṭhānabalaṁ? </span><br><p id=ps2.9:18.2><span class=root>Kāmacchandaṁ pajahanto nekkhammavasena cittaṁ adhiṭṭhātīti—adhiṭṭhānabalaṁ. </span><br><p id=ps2.9:18.3><span class=root>Byāpādaṁ pajahanto abyāpādavasena cittaṁ adhiṭṭhātīti—adhiṭṭhānabalaṁ. </span><br><p id=ps2.9:18.4><span class=root>Thinamiddhaṁ pajahanto ālokasaññāvasena cittaṁ adhiṭṭhātīti— adhiṭṭhānabalaṁ …pe… </span><br><p id=ps2.9:18.5><span class=root>sabbakilese pajahanto arahattamaggavasena cittaṁ adhiṭṭhātīti—adhiṭṭhānabalaṁ. </span><br><p id=ps2.9:18.6><span class=root>Idaṁ adhiṭṭhānabalaṁ. </span><br><p id=ps2.9:19.1><span class=root>Katamaṁ samathabalaṁ? </span><br><p id=ps2.9:19.2><span class=root>Nekkhammavasena cittassa ekaggatā avikkhepo samathabalaṁ, abyāpādavasena cittassa ekaggatā avikkhepo samathabalaṁ, ālokasaññāvasena cittassa ekaggatā avikkhepo samathabalaṁ …pe… </span><br><p id=ps2.9:19.3><span class=root>paṭinissaggānupassī assāsavasena cittassa ekaggatā avikkhepo samathabalaṁ, paṭinissaggānupassī passāsavasena cittassa ekaggatā avikkhepo samathabalaṁ. </span><br><p id=ps2.9:20.1><span class=root>Samathabalanti kenaṭṭhena samathabalaṁ? </span><br><p id=ps2.9:20.2><span class=root>Paṭhamena jhānena nīvaraṇe na kampatīti— samathabalaṁ. </span><br><p id=ps2.9:20.3><span class=root>Dutiyena jhānena vitakkavicāre na kampatīti—samathabalaṁ. </span><br><p id=ps2.9:20.4><span class=root>Tatiyena jhānena pītiyā na kampatīti—samathabalaṁ. </span><br><p id=ps2.9:20.5><span class=root>Catutthena jhānena sukhadukkhe na kampatīti—samathabalaṁ. </span><br><p id=ps2.9:20.6><span class=root>Ākāsānañcāyatanasamāpattiyā rūpasaññāya paṭighasaññāya nānattasaññāya na kampatīti—samathabalaṁ. </span><br><p id=ps2.9:20.7><span class=root>Viññāṇañcāyatanasamāpattiyā ākāsānañcāyatanasaññāya na kampatīti— samathabalaṁ. </span><br><p id=ps2.9:20.8><span class=root>Ākiñcaññāyatanasamāpattiyā viññāṇañcāyatanasaññāya na kampatīti— samathabalaṁ. </span><br><p id=ps2.9:20.9><span class=root>Nevasaññānāsaññāyatanasamāpattiyā ākiñcaññāyatanasaññāya na kampatīti—samathabalaṁ. </span><br><p id=ps2.9:20.10><span class=root>Uddhacce ca uddhaccasahagatakilese ca khandhe ca na kampati na calati na vedhatīti—samathabalaṁ. </span><br><p id=ps2.9:20.11><span class=root>Idaṁ samathabalaṁ. </span><br><p id=ps2.9:21.1><span class=root>Katamaṁ vipassanābalaṁ? </span><br><p id=ps2.9:21.2><span class=root>Aniccānupassanā vipassanābalaṁ, dukkhānupassanā vipassanābalaṁ …pe… </span><br><p id=ps2.9:21.3><span class=root>paṭinissaggānupassanā vipassanābalaṁ, rūpe aniccānupassanā vipassanābalaṁ, rūpe dukkhānupassanā vipassanābalaṁ …pe… </span><br><p id=ps2.9:21.4><span class=root>rūpe paṭinissaggānupassanā vipassanābalaṁ, vedanāya …pe… </span><br><p id=ps2.9:21.5><span class=root>saññāya … </span><br><p id=ps2.9:21.6><span class=root>saṅkhāresu … </span><br><p id=ps2.9:21.7><span class=root>viññāṇe … </span><br><p id=ps2.9:21.8><span class=root>cakkhusmiṁ …pe… </span><br><p id=ps2.9:21.9><span class=root>jarāmaraṇe aniccānupassanā vipassanābalaṁ, jarāmaraṇe dukkhānupassanā vipassanābalaṁ …pe… </span><br><p id=ps2.9:21.10><span class=root>jarāmaraṇe paṭinissaggānupassanā vipassanābalaṁ. </span><br><p id=ps2.9:21.11><span class=root>Vipassanābalanti kenaṭṭhena vipassanābalaṁ? </span><br><p id=ps2.9:21.12><span class=root>Aniccānupassanāya niccasaññāya na kampatīti— vipassanābalaṁ. </span><br><p id=ps2.9:21.13><span class=root>Dukkhānupassanāya sukhasaññāya na kampatīti—vipassanābalaṁ. </span><br><p id=ps2.9:21.14><span class=root>Anattānupassanāya attasaññāya kampatīti—vipassanābalaṁ. </span><br><p id=ps2.9:21.15><span class=root>Nibbidānupassanāya nandiyā na kampatīti—vipassanābalaṁ. </span><br><p id=ps2.9:21.16><span class=root>Virāgānupassanāya rāge na kampatīti— vipassanābalaṁ. </span><br><p id=ps2.9:21.17><span class=root>Nirodhānupassanāya samudaye na kampatīti—vipassanābalaṁ. </span><br><p id=ps2.9:21.18><span class=root>Paṭinissaggānupassanāya ādāne na kampatīti—vipassanābalaṁ. </span><br><p id=ps2.9:21.19><span class=root>Avijjāya ca avijjāsahagatakilese ca khandhe ca na kampati na calati na vedhatīti— vipassanābalaṁ. </span><br><p id=ps2.9:21.20><span class=root>Idaṁ vipassanābalaṁ. </span><br><p id=ps2.9:22.1><span class=root>Katamāni dasa sekhabalāni, dasa asekhabalāni? </span><br><p id=ps2.9:22.2><span class=root>Sammādiṭṭhiṁ sikkhatīti—sekhabalaṁ. </span><br><p id=ps2.9:22.3><span class=root>Tattha sikkhitattā asekhabalaṁ. </span><br><p id=ps2.9:22.4><span class=root>Sammāsaṅkappaṁ sikkhatīti—sekhabalaṁ. </span><br><p id=ps2.9:22.5><span class=root>Tattha sikkhitattā—</span><br><p id=ps2.9:22.6><span class=root>asekhabalaṁ. </span><br><p id=ps2.9:22.7><span class=root>Sammāvācaṁ …pe… </span><br><p id=ps2.9:22.8><span class=root>sammākammantaṁ … </span><br><p id=ps2.9:22.9><span class=root>sammāājīvaṁ … </span><br><p id=ps2.9:22.10><span class=root>sammāvāyāmaṁ … </span><br><p id=ps2.9:22.11><span class=root>sammāsatiṁ … </span><br><p id=ps2.9:22.12><span class=root>sammāsamādhiṁ … </span><br><p id=ps2.9:22.13><span class=root>sammāñāṇaṁ …pe… </span><br><p id=ps2.9:22.14><span class=root>sammāvimuttiṁ sikkhatīti—sekhabalaṁ. </span><br><p id=ps2.9:22.15><span class=root>Tattha sikkhitattā—</span><br><p id=ps2.9:22.16><span class=root>asekhabalaṁ. </span><br><p id=ps2.9:22.17><span class=root>Imāni dasa sekhabalāni, dasa asekhabalāni. </span><br><p id=ps2.9:23.1><span class=root>Katamāni dasa khīṇāsavabalāni? </span><br><p id=ps2.9:23.2><span class=root>Idha khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti. </span><br><p id=ps2.9:23.3><span class=root>Yampi khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti. </span><br><p id=ps2.9:24.1><span class=root>Puna caparaṁ khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti. </span><br><p id=ps2.9:24.2><span class=root>Yampi khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti. </span><br><p id=ps2.9:25.1><span class=root>Puna caparaṁ khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi. </span><br><p id=ps2.9:25.2><span class=root>Yampi khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti. </span><br><p id=ps2.9:26.1><span class=root>Puna caparaṁ khīṇāsavassa bhikkhuno cattāro satipaṭṭhānā bhāvitā honti subhāvitā. </span><br><p id=ps2.9:26.2><span class=root>Yampi khīṇāsavassa bhikkhuno cattāro satipaṭṭhānā bhāvitā honti subhāvitā, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti. </span><br><p id=ps2.9:27.1><span class=root>Puna caparaṁ khīṇāsavassa bhikkhuno cattāro sammappadhānā bhāvitā honti subhāvitā …pe… </span><br><p id=ps2.9:27.2><span class=root>cattāro iddhipādā bhāvitā honti subhāvitā … </span><br><p id=ps2.9:27.3><span class=root>pañcindriyāni bhāvitāni honti subhāvitāni … </span><br><p id=ps2.9:27.4><span class=root>pañca balāni bhāvitāni honti subhāvitāni … </span><br><p id=ps2.9:27.5><span class=root>satta bojjhaṅgā bhāvitā honti subhāvitā …pe… </span><br><p id=ps2.9:27.6><span class=root>ariyo aṭṭhaṅgiko maggo bhāvito hoti subhāvito. </span><br><p id=ps2.9:27.7><span class=root>Yampi khīṇāsavassa bhikkhuno aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti—“khīṇā me āsavā”ti. </span><br><p id=ps2.9:27.8><span class=root>Imāni dasa khīṇāsavabalāni. </span><br><p id=ps2.9:28.1><span class=root>Katamāni dasa iddhibalāni? </span><br><p id=ps2.9:28.2><span class=root>Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammā payogappaccayā ijjhanaṭṭhena iddhi—</span><br><p id=ps2.9:28.3><span class=root>imāni dasa iddhibalāni. </span><br><p id=ps2.9:29.1><span class=root>Katamāni dasa tathāgatabalāni? </span><br><p id=ps2.9:29.2><span class=root>Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti. </span><br><p id=ps2.9:29.3><span class=root>Yampi tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti parisāsu sīhanādaṁ nadati, brahmacakkaṁ pavatteti. </span><br><p id=ps2.9:30.1><span class=root>Puna caparaṁ tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti. </span><br><p id=ps2.9:30.2><span class=root>Yampi tathāgato atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ, nadati, brahmacakkaṁ pavatteti. </span><br><p id=ps2.9:31.1><span class=root>Puna caparaṁ tathāgato sabbatthagāminiṁ paṭipadaṁ yathābhūtaṁ pajānāti. </span><br><p id=ps2.9:31.2><span class=root>Yampi tathāgato sabbatthagāminiṁ paṭipadaṁ yathābhūtaṁ pajānāti, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. </span><br><p id=ps2.9:32.1><span class=root>Puna caparaṁ tathāgato anekadhātuṁ nānādhātuṁ lokaṁ yathābhūtaṁ pajānāti. </span><br><p id=ps2.9:32.2><span class=root>Yampi tathāgato anekadhātuṁ nānādhātuṁ lokaṁ yathābhūtaṁ pajānāti, idampi tathāgatassa …pe…. </span><br><p id=ps2.9:33.1><span class=root>Puna caparaṁ tathāgato sattānaṁ nānādhimuttikataṁ yathābhūtaṁ pajānāti. </span><br><p id=ps2.9:33.2><span class=root>Yampi tathāgato sattānaṁ nānādhimuttikataṁ yathābhūtaṁ pajānāti, idampi tathāgatassa …pe…. </span><br><p id=ps2.9:34.1><span class=root>Puna caparaṁ tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti. </span><br><p id=ps2.9:34.2><span class=root>Yampi tathāgato parasattānaṁ parapuggalānaṁ indriyaparopariyattaṁ yathābhūtaṁ pajānāti, idampi tathāgatassa …pe…. </span><br><p id=ps2.9:35.1><span class=root>Puna caparaṁ tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti. </span><br><p id=ps2.9:35.2><span class=root>Yampi tathāgato jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ pajānāti, idampi tathāgatassa …pe…. </span><br><p id=ps2.9:36.1><span class=root>Puna caparaṁ tathāgato anekavihitaṁ pubbenivāsaṁ anussarati, seyyathidaṁ—</span><br><p id=ps2.9:36.2><span class=root>ekampi jātiṁ dvepi jātiyo …pe… </span><br><p id=ps2.9:36.3><span class=root>iti sākāraṁ sauddesaṁ anekavihitaṁ pubbenivāsaṁ anussarati. </span><br><p id=ps2.9:36.4><span class=root>Yampi tathāgato anekavihitaṁ pubbenivāsaṁ anussarati. </span><br><p id=ps2.9:36.5><span class=root>Seyyathidaṁ—</span><br><p id=ps2.9:36.6><span class=root>ekampi jātiṁ dvepi jātiyo …pe… </span><br><p id=ps2.9:36.7><span class=root>idampi tathāgatassa …pe…. </span><br><p id=ps2.9:37.1><span class=root>Puna caparaṁ tathāgato dibbena cakkhunā visuddhena atikkantamānusakena satte passati cavamāne upapajjamāne …pe… </span><br><p id=ps2.9:37.2><span class=root>yampi tathāgato dibbena cakkhunā visuddhena atikkantamānusakena satte passati cavamāne upapajjamāne …pe… </span><br><p id=ps2.9:37.3><span class=root>idampi tathāgatassa …pe…. </span><br><p id=ps2.9:38.1><span class=root>Puna caparaṁ tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </span><br><p id=ps2.9:38.2><span class=root>Yampi tathāgato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, idampi tathāgatassa tathāgatabalaṁ hoti, yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. </span><br><p id=ps2.9:38.3><span class=root>Imāni dasa tathāgatabalāni. </span><br><p id=ps2.9:39.1><span class=root>Kenaṭṭhena saddhābalaṁ? </span><br><p id=ps2.9:39.2><span class=root>Kenaṭṭhena vīriyabalaṁ? </span><br><p id=ps2.9:39.3><span class=root>Kenaṭṭhena satibalaṁ? </span><br><p id=ps2.9:39.4><span class=root>Kenaṭṭhena samādhibalaṁ? </span><br><p id=ps2.9:39.5><span class=root>Kenaṭṭhena paññābalaṁ? </span><br><p id=ps2.9:39.6><span class=root>Kenaṭṭhena hiribalaṁ? </span><br><p id=ps2.9:39.7><span class=root>Kenaṭṭhena ottappabalaṁ? </span><br><p id=ps2.9:39.8><span class=root>Kenaṭṭhena paṭisaṅkhānabalaṁ …pe… </span><br><p id=ps2.9:39.9><span class=root>kenaṭṭhena tathāgatabalaṁ? </span><br><p id=ps2.9:40.1><span class=root>Assaddhiye akampiyaṭṭhena saddhābalaṁ. </span><br><p id=ps2.9:40.2><span class=root>Kosajje akampiyaṭṭhena vīriyabalaṁ. </span><br><p id=ps2.9:40.3><span class=root>Pamāde akampiyaṭṭhena satibalaṁ. </span><br><p id=ps2.9:40.4><span class=root>Uddhacce akampiyaṭṭhena samādhibalaṁ. </span><br><p id=ps2.9:40.5><span class=root>Avijjāya akampiyaṭṭhena paññābalaṁ. </span><br><p id=ps2.9:40.6><span class=root>Hirīyati pāpake akusale dhammeti—hiribalaṁ. </span><br><p id=ps2.9:40.7><span class=root>Ottappati pāpake akusale dhammeti—ottappabalaṁ. </span><br><p id=ps2.9:40.8><span class=root>Ñāṇena kilese paṭisaṅkhātīti—paṭisaṅkhānabalaṁ. </span><br><p id=ps2.9:40.9><span class=root>Tattha jātā dhammā ekarasā hontīti— bhāvanābalaṁ. </span><br><p id=ps2.9:40.10><span class=root>Tattha natthi kiñci vajjanti—anavajjabalaṁ. </span><br><p id=ps2.9:40.11><span class=root>Tena cittaṁ saṅgaṇhātīti—saṅgahabalaṁ. </span><br><p id=ps2.9:40.12><span class=root>Taṁ tassa khamatīti—</span><br><p id=ps2.9:40.13><span class=root>khantibalaṁ. </span><br><p id=ps2.9:40.14><span class=root>Tena cittaṁ paññapetīti—paññattibalaṁ. </span><br><p id=ps2.9:40.15><span class=root>Tena cittaṁ nijjhāpetīti—nijjhattibalaṁ. </span><br><p id=ps2.9:40.16><span class=root>Tena cittaṁ vasaṁ vattetīti—issariyabalaṁ. </span><br><p id=ps2.9:40.17><span class=root>Tena cittaṁ adhiṭṭhātīti— adhiṭṭhānabalaṁ. </span><br><p id=ps2.9:40.18><span class=root>Tena cittaṁ ekagganti—samathabalaṁ. </span><br><p id=ps2.9:40.19><span class=root>Tattha jāte dhamme anupassatīti—vipassanābalaṁ. </span><br><p id=ps2.9:40.20><span class=root>Tattha sikkhatīti—sekhabalaṁ. </span><br><p id=ps2.9:40.21><span class=root>Tattha sikkhitattā—</span><br><p id=ps2.9:40.22><span class=root>asekhabalaṁ. </span><br><p id=ps2.9:40.23><span class=root>Tena āsavā khīṇāti—khīṇāsavabalaṁ. </span><br><p id=ps2.9:40.24><span class=root>Tassa ijjhatīti—iddhibalaṁ. </span><br><p id=ps2.9:40.25><span class=root>Appameyyaṭṭhena tathāgatabalanti. </span><br><p id=ps2.9:40.26><span class=root>Balakathā niṭṭhitā. </span><br></main><footer class="container footer"><small><a href=/about/>Contact info</a></small></footer>