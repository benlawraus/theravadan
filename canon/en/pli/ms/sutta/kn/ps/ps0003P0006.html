<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0005.html>Previous</a><a href=/canon/en/pli/ms/sutta/kn/ps/ps0003P0007.html>Next</a></div><p><div class=verse-container id=ps3.6:0.1><span>Paṭisambhidāmagga </span></div><p><div class=verse-container id=ps3.6:0.2><span>3 Paññāvagga </span></div><p><div class=verse-container id=ps3.6:0.3><span class=big-bold>3.6. Pāṭihāriyakathā </span></div><p><div class=verse-container id=ps3.6:1.1><span>“Tīṇimāni, bhikkhave, pāṭihāriyāni. </span></div><p><div class=verse-container id=ps3.6:1.2><span>Katamāni tīṇi? </span></div><p><div class=verse-container id=ps3.6:1.3><span>Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ. </span></div><p><div class=verse-container id=ps3.6:2.1><span>Katamañca, bhikkhave, iddhipāṭihāriyaṁ? </span></div><p><div class=verse-container id=ps3.6:2.2><span>Idha, bhikkhave, ekacco anekavihitaṁ iddhividhaṁ paccanubhoti—</span></div><p><div class=verse-container id=ps3.6:2.3><span>ekopi hutvā bahudhā hoti, bahudhāpi hutvā eko hoti; </span></div><p><div class=verse-container id=ps3.6:2.4><span>āvibhāvaṁ tirobhāvaṁ …pe… </span></div><p><div class=verse-container id=ps3.6:2.5><span>yāva brahmalokāpi kāyena vasaṁ vatteti. </span></div><p><div class=verse-container id=ps3.6:2.6><span>Idaṁ vuccati, bhikkhave, iddhipāṭihāriyaṁ. </span></div><p><div class=verse-container id=ps3.6:3.1><span>Katamañca, bhikkhave, ādesanāpāṭihāriyaṁ? </span></div><p><div class=verse-container id=ps3.6:3.2><span>Idha, bhikkhave, ekacco nimittena ādisati—</span></div><p><div class=verse-container id=ps3.6:3.3><span>‘evampi te mano, itthampi te mano, itipi te cittan’ti. </span></div><p><div class=verse-container id=ps3.6:3.4><span>So bahuñcepi ādisati, tatheva taṁ hoti, no aññathā. </span></div><p><div class=verse-container id=ps3.6:3.5><span>Idha pana, bhikkhave, ekacco na heva kho nimittena ādisati, api ca kho manussānaṁ vā amanussānaṁ vā devatānaṁ vā saddaṁ sutvā ādisati—</span></div><p><div class=verse-container id=ps3.6:3.6><span>‘evampi te mano, itthampi te mano, itipi te cittan’ti. </span></div><p><div class=verse-container id=ps3.6:3.7><span>So bahuñcepi ādisati, tatheva taṁ hoti, no aññathā. </span></div><p><div class=verse-container id=ps3.6:3.8><span>Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ vā devatānaṁ vā saddaṁ sutvā ādisati, api ca kho vitakkayato vicārayato vitakkavipphārasaddaṁ sutvā ādisati—</span></div><p><div class=verse-container id=ps3.6:3.9><span>‘evampi te mano, itthampi te mano, itipi te cittan’ti. </span></div><p><div class=verse-container id=ps3.6:3.10><span>So bahuñcepi ādisati, tatheva taṁ hoti, no aññathā. </span></div><p><div class=verse-container id=ps3.6:3.11><span>Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ vā devatānaṁ vā saddaṁ sutvā ādisati, napi vitakkayato vicārayato vitakkavipphārasaddaṁ sutvā ādisati, api ca kho avitakkaṁ avicāraṁ samādhiṁ samāpannassa cetasā ceto paricca pajānāti—</span></div><p><div class=verse-container id=ps3.6:3.12><span>‘yathā imassa bhoto manosaṅkhārā paṇihitā imassa cittassa anantarā amukaṁ nāma vitakkaṁ vitakkayissatī’ti. </span></div><p><div class=verse-container id=ps3.6:3.13><span>So bahuñcepi ādisati, tatheva taṁ hoti, no aññathā. </span></div><p><div class=verse-container id=ps3.6:3.14><span>Idaṁ vuccati, bhikkhave, ādesanāpāṭihāriyaṁ. </span></div><p><div class=verse-container id=ps3.6:4.1><span>Katamañca, bhikkhave, anusāsanīpāṭihāriyaṁ? </span></div><p><div class=verse-container id=ps3.6:4.2><span>Idha, bhikkhave, ekacco evamanusāsati—</span></div><p><div class=verse-container id=ps3.6:4.3><span>‘evaṁ vitakketha, mā evaṁ vitakkayittha. </span></div><p><div class=verse-container id=ps3.6:4.4><span>Evaṁ manasi karotha, mā evaṁ manasākattha. </span></div><p><div class=verse-container id=ps3.6:4.5><span>Idaṁ pajahatha, idaṁ upasampajja viharathā’ti. </span></div><p><div class=verse-container id=ps3.6:4.6><span>Idaṁ vuccati, bhikkhave, anusāsanīpāṭihāriyaṁ. </span></div><p><div class=verse-container id=ps3.6:4.7><span>Imāni kho, bhikkhave, tīṇi pāṭihāriyāni”. </span></div><p><div class=verse-container id=ps3.6:5.1><span>Nekkhammaṁ ijjhatīti—iddhi. </span></div><p><div class=verse-container id=ps3.6:5.2><span>Kāmacchandaṁ paṭiharatīti—pāṭihāriyaṁ. </span></div><p><div class=verse-container id=ps3.6:5.3><span>Ye tena nekkhammena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:5.4><span>ādesanāpāṭihāriyaṁ. </span></div><p><div class=verse-container id=ps3.6:5.5><span>“Taṁ kho pana nekkhammaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:5.6><span>anusāsanīpāṭihāriyaṁ. </span></div><p><div class=verse-container id=ps3.6:6.1><span>Abyāpādo ijjhatīti—iddhi. </span></div><p><div class=verse-container id=ps3.6:6.2><span>Byāpādaṁ paṭiharatīti—pāṭihāriyaṁ. </span></div><p><div class=verse-container id=ps3.6:6.3><span>Ye tena abyāpādena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:6.4><span>ādesanāpāṭihāriyaṁ. </span></div><p><div class=verse-container id=ps3.6:6.5><span>“So kho pana abyāpādo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:6.6><span>anusāsanīpāṭihāriyaṁ. </span></div><p><div class=verse-container id=ps3.6:7.1><span>Ālokasaññā ijjhatīti—iddhi. </span></div><p><div class=verse-container id=ps3.6:7.2><span>Thinamiddhaṁ paṭiharatīti—pāṭihāriyaṁ. </span></div><p><div class=verse-container id=ps3.6:7.3><span>Ye tāya ālokasaññāya samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:7.4><span>ādesanāpāṭihāriyaṁ. </span></div><p><div class=verse-container id=ps3.6:7.5><span>“Sā kho pana ālokasaññā evaṁ āsevitabbā, evaṁ bhāvetabbā, evaṁ bahulīkātabbā, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:7.6><span>anusāsanīpāṭihāriyaṁ. </span></div><p><div class=verse-container id=ps3.6:8.1><span>Avikkhepo ijjhatīti—iddhi. </span></div><p><div class=verse-container id=ps3.6:8.2><span>Uddhaccaṁ paṭiharatīti—pāṭihāriyaṁ. </span></div><p><div class=verse-container id=ps3.6:8.3><span>Ye tena avikkhepena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:8.4><span>ādesanāpāṭihāriyaṁ. </span></div><p><div class=verse-container id=ps3.6:8.5><span>“So kho pana avikkhepo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:8.6><span>anusāsanīpāṭihāriyaṁ. </span></div><p><div class=verse-container id=ps3.6:9.1><span>Dhammavavatthānaṁ ijjhatīti—iddhi. </span></div><p><div class=verse-container id=ps3.6:9.2><span>Vicikicchaṁ paṭiharatīti—pāṭihāriyaṁ. </span></div><p><div class=verse-container id=ps3.6:9.3><span>Ye tena dhammavavatthānena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:9.4><span>ādesanāpāṭihāriyaṁ. </span></div><p><div class=verse-container id=ps3.6:9.5><span>“Taṁ kho pana dhammavavatthānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā, sati upaṭṭhāpetabbā”ti—</span></div><p><div class=verse-container id=ps3.6:9.6><span>anusāsanīpāṭihāriyaṁ. </span></div><p><div class=verse-container id=ps3.6:10.1><span>Ñāṇaṁ ijjhatīti—iddhi. </span></div><p><div class=verse-container id=ps3.6:10.2><span>Avijjaṁ paṭiharatīti—pāṭihāriyaṁ. </span></div><p><div class=verse-container id=ps3.6:10.3><span>Ye tena ñāṇena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:10.4><span>ādesanāpāṭihāriyaṁ. </span></div><p><div class=verse-container id=ps3.6:10.5><span>“Taṁ kho pana ñāṇaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:10.6><span>anusāsanīpāṭihāriyaṁ. </span></div><p><div class=verse-container id=ps3.6:11.1><span>Pāmojjaṁ ijjhatīti—iddhi. </span></div><p><div class=verse-container id=ps3.6:11.2><span>Aratiṁ paṭiharatīti—pāṭihāriyaṁ. </span></div><p><div class=verse-container id=ps3.6:11.3><span>Ye tena pāmojjena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:11.4><span>ādesanāpāṭihāriyaṁ. </span></div><p><div class=verse-container id=ps3.6:11.5><span>“Taṁ kho pana pāmojjaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:11.6><span>anusāsanīpāṭihāriyaṁ …pe…. </span></div><p><div class=verse-container id=ps3.6:12.1><span>Paṭhamaṁ jhānaṁ ijjhatīti—iddhi. </span></div><p><div class=verse-container id=ps3.6:12.2><span>Nīvaraṇe paṭiharatīti—pāṭihāriyaṁ. </span></div><p><div class=verse-container id=ps3.6:12.3><span>Ye tena paṭhamena jhānena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:12.4><span>ādesanāpāṭihāriyaṁ. </span></div><p><div class=verse-container id=ps3.6:12.5><span>“Taṁ kho pana paṭhamaṁ jhānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:12.6><span>anusāsanīpāṭihāriyaṁ …pe…. </span></div><p><div class=verse-container id=ps3.6:13.1><span>Arahattamaggo ijjhatīti—iddhi. </span></div><p><div class=verse-container id=ps3.6:13.2><span>Sabbakilese paṭiharatīti—pāṭihāriyaṁ. </span></div><p><div class=verse-container id=ps3.6:13.3><span>Ye tena arahattamaggena samannāgatā, sabbe te visuddhacittā anāvilasaṅkappāti—</span></div><p><div class=verse-container id=ps3.6:13.4><span>ādesanāpāṭihāriyaṁ. </span></div><p><div class=verse-container id=ps3.6:13.5><span>“So kho pana arahattamaggo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—</span></div><p><div class=verse-container id=ps3.6:13.6><span>anusāsanīpāṭihāriyaṁ. </span></div><p><div class=verse-container id=ps3.6:14.1><span>Nekkhammaṁ ijjhatīti—iddhi. </span></div><p><div class=verse-container id=ps3.6:14.2><span>Kāmacchandaṁ paṭiharatīti—pāṭihāriyaṁ. </span></div><p><div class=verse-container id=ps3.6:14.3><span>Yā ca iddhi yañca pāṭihāriyaṁ, idaṁ vuccati iddhipāṭihāriyaṁ. </span></div><p><div class=verse-container id=ps3.6:14.4><span>Abyāpādo ijjhatīti—iddhi. </span></div><p><div class=verse-container id=ps3.6:14.5><span>Byāpādaṁ paṭiharatīti—pāṭihāriyaṁ. </span></div><p><div class=verse-container id=ps3.6:14.6><span>Yā ca iddhi yañca pāṭihāriyaṁ, idaṁ vuccati iddhipāṭihāriyaṁ. </span></div><p><div class=verse-container id=ps3.6:14.7><span>Ālokasaññā ijjhatīti—iddhi. </span></div><p><div class=verse-container id=ps3.6:14.8><span>Thinamiddhaṁ paṭiharatīti—pāṭihāriyaṁ …pe… </span></div><p><div class=verse-container id=ps3.6:14.9><span>arahattamaggo ijjhatīti—iddhi. </span></div><p><div class=verse-container id=ps3.6:14.10><span>Sabbakilese paṭiharatīti—pāṭihāriyaṁ. </span></div><p><div class=verse-container id=ps3.6:14.11><span>Yā ca iddhi yañca pāṭihāriyaṁ, idaṁ vuccati iddhipāṭihāriyanti. </span></div><p><div class=verse-container id=ps3.6:14.12><span>Pāṭihāriyakathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0003P0005.html>Previous</a><a href=/canon/en/pli/ms/sutta/kn/ps/ps0003P0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>