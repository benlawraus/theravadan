<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0001P0009.html>Previous</a><a href=/canon/en/pli/ms/sutta/kn/ps/ps0002P0001.html>Next</a></div><p id=ps1.10:0.1><span class=root>Paṭisambhidāmagga </span><br><p id=ps1.10:0.2><span class=root>1 Mahāvagga </span><br><p id=ps1.10:0.3><span class="root big-bold">1.10. Maṇḍapeyyakathā </span><br><p id=ps1.10:1.1><span class=root>“Maṇḍapeyyamidaṁ, bhikkhave, brahmacariyaṁ. </span><br><p id=ps1.10:1.2><span class=root>Satthā sammukhībhūto tidhattamaṇḍo. </span><br><p id=ps1.10:1.3><span class=root>Satthari sammukhībhūte desanāmaṇḍo, paṭiggahamaṇḍo, brahmacariyamaṇḍo”. </span><br><p id=ps1.10:2.1><span class=root>Katamo desanāmaṇḍo? </span><br><p id=ps1.10:2.2><span class=root>Catunnaṁ ariyasaccānaṁ ācikkhanā desanā paññāpanā paṭṭhapanā vivaraṇā vibhajanā uttānīkammaṁ, catunnaṁ satipaṭṭhānānaṁ …pe… </span><br><p id=ps1.10:2.3><span class=root>catunnaṁ sammappadhānānaṁ … </span><br><p id=ps1.10:2.4><span class=root>catunnaṁ iddhipādānaṁ … </span><br><p id=ps1.10:2.5><span class=root>pañcannaṁ indriyānaṁ … </span><br><p id=ps1.10:2.6><span class=root>pañcannaṁ balānaṁ … </span><br><p id=ps1.10:2.7><span class=root>sattannaṁ bojjhaṅgānaṁ … </span><br><p id=ps1.10:2.8><span class=root>ariyassa aṭṭhaṅgikassa maggassa ācikkhanā desanā paññāpanā paṭṭhapanā vivaraṇā vibhajanā uttānīkammaṁ—</span><br><p id=ps1.10:2.9><span class=root>ayaṁ desanāmaṇḍo. </span><br><p id=ps1.10:3.1><span class=root>Katamo paṭiggahamaṇḍo? </span><br><p id=ps1.10:3.2><span class=root>Bhikkhū bhikkhuniyo upāsakā upāsikāyo devā manussā ye vā panaññepi keci viññātāro—</span><br><p id=ps1.10:3.3><span class=root>ayaṁ paṭiggahamaṇḍo. </span><br><p id=ps1.10:4.1><span class=root>Katamo brahmacariyamaṇḍo? </span><br><p id=ps1.10:4.2><span class=root>Ayameva ariyo aṭṭhaṅgiko maggo, seyyathidaṁ—</span><br><p id=ps1.10:4.3><span class=root>sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—</span><br><p id=ps1.10:4.4><span class=root>ayaṁ brahmacariyamaṇḍo. </span><br><p id=ps1.10:5.1><span class=root>Adhimokkhamaṇḍo saddhindriyaṁ, assaddhiyaṁ kasaṭo; </span><br><p id=ps1.10:5.2><span class=root>assaddhiyaṁ kasaṭaṁ chaḍḍetvā saddhindriyassa adhimokkhamaṇḍaṁ pivatīti—</span><br><p id=ps1.10:5.3><span class=root>maṇḍapeyyaṁ. </span><br><p id=ps1.10:5.4><span class=root>Paggahamaṇḍo vīriyindriyaṁ, kosajjaṁ kasaṭo; </span><br><p id=ps1.10:5.5><span class=root>kosajjaṁ kasaṭaṁ chaḍḍetvā vīriyindriyassa paggahamaṇḍaṁ pivatīti—</span><br><p id=ps1.10:5.6><span class=root>maṇḍapeyyaṁ. </span><br><p id=ps1.10:5.7><span class=root>Upaṭṭhānamaṇḍo satindriyaṁ, pamādo kasaṭo; </span><br><p id=ps1.10:5.8><span class=root>pamādaṁ kasaṭaṁ chaḍḍetvā satindriyassa upaṭṭhānamaṇḍaṁ pivatīti—</span><br><p id=ps1.10:5.9><span class=root>maṇḍapeyyaṁ. </span><br><p id=ps1.10:5.10><span class=root>Avikkhepamaṇḍo samādhindriyaṁ, uddhaccaṁ kasaṭo; </span><br><p id=ps1.10:5.11><span class=root>uddhaccaṁ kasaṭaṁ chaḍḍetvā samādhindriyassa avikkhepamaṇḍaṁ pivatīti—</span><br><p id=ps1.10:5.12><span class=root>maṇḍapeyyaṁ. </span><br><p id=ps1.10:5.13><span class=root>Dassanamaṇḍo paññindriyaṁ, avijjā kasaṭo; </span><br><p id=ps1.10:5.14><span class=root>avijjaṁ kasaṭaṁ chaḍḍetvā paññindriyassa dassanamaṇḍaṁ pivatīti—</span><br><p id=ps1.10:5.15><span class=root>maṇḍapeyyaṁ. </span><br><p id=ps1.10:6.1><span class=root>Assaddhiye akampiyamaṇḍo saddhābalaṁ, assaddhiyaṁ kasaṭo; </span><br><p id=ps1.10:6.2><span class=root>assaddhiyaṁ kasaṭaṁ chaḍḍetvā saddhābalassa assaddhiye akampiyamaṇḍaṁ pivatīti—</span><br><p id=ps1.10:6.3><span class=root>maṇḍapeyyaṁ. </span><br><p id=ps1.10:6.4><span class=root>Kosajje akampiyamaṇḍo vīriyabalaṁ, kosajjaṁ kasaṭo; </span><br><p id=ps1.10:6.5><span class=root>kosajjaṁ kasaṭaṁ chaḍḍetvā vīriyabalassa kosajje akampiyamaṇḍaṁ pivatīti—</span><br><p id=ps1.10:6.6><span class=root>maṇḍapeyyaṁ. </span><br><p id=ps1.10:6.7><span class=root>Pamāde akampiyamaṇḍo satibalaṁ, pamādo kasaṭo; </span><br><p id=ps1.10:6.8><span class=root>pamādaṁ kasaṭaṁ chaḍḍetvā satibalassa pamāde akampiyamaṇḍaṁ pivatīti—</span><br><p id=ps1.10:6.9><span class=root>maṇḍapeyyaṁ. </span><br><p id=ps1.10:6.10><span class=root>Uddhacce akampiyamaṇḍo samādhibalaṁ, uddhaccaṁ kasaṭo; </span><br><p id=ps1.10:6.11><span class=root>uddhaccaṁ kasaṭaṁ chaḍḍetvā samādhibalassa uddhacce akampiyamaṇḍaṁ pivatīti—</span><br><p id=ps1.10:6.12><span class=root>maṇḍapeyyaṁ. </span><br><p id=ps1.10:6.13><span class=root>Avijjāya akampiyamaṇḍo paññābalaṁ, avijjā kasaṭo; </span><br><p id=ps1.10:6.14><span class=root>avijjaṁ kasaṭaṁ chaḍḍetvā paññābalassa avijjāya akampiyamaṇḍaṁ pivatīti—</span><br><p id=ps1.10:6.15><span class=root>maṇḍapeyyaṁ. </span><br><p id=ps1.10:7.1><span class=root>Upaṭṭhānamaṇḍo satisambojjhaṅgā, pamādo kasaṭo; </span><br><p id=ps1.10:7.2><span class=root>pamādaṁ kasaṭaṁ chaḍḍetvā satisambojjhaṅgassa upaṭṭhānamaṇḍaṁ pivatīti—</span><br><p id=ps1.10:7.3><span class=root>maṇḍapeyyaṁ. </span><br><p id=ps1.10:7.4><span class=root>Pavicayamaṇḍo dhammavicayasambojjhaṅgo, avijjā kasaṭo; </span><br><p id=ps1.10:7.5><span class=root>avijjaṁ kasaṭaṁ chaḍḍetvā dhammavicayasambojjhaṅgassa pavicayamaṇḍaṁ pivatīti—</span><br><p id=ps1.10:7.6><span class=root>maṇḍapeyyaṁ. </span><br><p id=ps1.10:7.7><span class=root>Paggahamaṇḍo vīriyasambojjhaṅgo, kosajjaṁ kasaṭo; </span><br><p id=ps1.10:7.8><span class=root>kosajjaṁ kasaṭaṁ chaḍḍetvā vīriyasambojjhaṅgassa paggahamaṇḍaṁ pivatīti—</span><br><p id=ps1.10:7.9><span class=root>maṇḍapeyyaṁ. </span><br><p id=ps1.10:7.10><span class=root>Pharaṇamaṇḍo pītisambojjhaṅgo, pariḷāho kasaṭo; </span><br><p id=ps1.10:7.11><span class=root>pariḷāhaṁ kasaṭaṁ chaḍḍetvā pītisambojjhaṅgassa pharaṇamaṇḍaṁ pivatīti—</span><br><p id=ps1.10:7.12><span class=root>maṇḍapeyyaṁ. </span><br><p id=ps1.10:7.13><span class=root>Upasamamaṇḍo passaddhisambojjhaṅgo, duṭṭhullaṁ kasaṭo; </span><br><p id=ps1.10:7.14><span class=root>duṭṭhullaṁ kasaṭaṁ chaḍḍetvā passaddhisambojjhaṅgassa upasamamaṇḍaṁ pivatīti—</span><br><p id=ps1.10:7.15><span class=root>maṇḍapeyyaṁ. </span><br><p id=ps1.10:7.16><span class=root>Avikkhepamaṇḍo samādhisambojjhaṅgo, uddhaccaṁ kasaṭo; </span><br><p id=ps1.10:7.17><span class=root>uddhaccaṁ kasaṭaṁ chaḍḍetvā samādhisambojjhaṅgassa avikkhepamaṇḍaṁ pivatīti—</span><br><p id=ps1.10:7.18><span class=root>maṇḍapeyyaṁ. </span><br><p id=ps1.10:7.19><span class=root>Paṭisaṅkhānamaṇḍo upekkhāsambojjhaṅgo, appaṭisaṅkhā kasaṭo; </span><br><p id=ps1.10:7.20><span class=root>appaṭisaṅkhaṁ kasaṭaṁ chaḍḍetvā upekkhāsambojjhaṅgassa paṭisaṅkhānamaṇḍaṁ pivatīti—</span><br><p id=ps1.10:7.21><span class=root>maṇḍapeyyaṁ. </span><br><p id=ps1.10:8.1><span class=root>Dassanamaṇḍo sammādiṭṭhi, micchādiṭṭhi kasaṭo; </span><br><p id=ps1.10:8.2><span class=root>micchādiṭṭhiṁ kasaṭaṁ chaḍḍetvā sammādiṭṭhiyā dassanamaṇḍaṁ pivatīti—</span><br><p id=ps1.10:8.3><span class=root>maṇḍapeyyaṁ. </span><br><p id=ps1.10:8.4><span class=root>Abhiniropanamaṇḍo sammāsaṅkappo, micchāsaṅkappo kasaṭo; </span><br><p id=ps1.10:8.5><span class=root>micchāsaṅkappaṁ kasaṭaṁ chaḍḍetvā sammāsaṅkappassa abhiniropanamaṇḍaṁ pivatīti—</span><br><p id=ps1.10:8.6><span class=root>maṇḍapeyyaṁ. </span><br><p id=ps1.10:8.7><span class=root>Pariggahamaṇḍo sammāvācā, micchāvācā kasaṭo; </span><br><p id=ps1.10:8.8><span class=root>micchāvācaṁ kasaṭaṁ chaḍḍetvā sammāvācāya pariggahamaṇḍaṁ pivatīti—</span><br><p id=ps1.10:8.9><span class=root>maṇḍapeyyaṁ. </span><br><p id=ps1.10:8.10><span class=root>Samuṭṭhānamaṇḍo sammākammanto, micchākammanto kasaṭo; </span><br><p id=ps1.10:8.11><span class=root>micchākammantaṁ kasaṭaṁ chaḍḍetvā sammākammantassa samuṭṭhānamaṇḍaṁ pivatīti—</span><br><p id=ps1.10:8.12><span class=root>maṇḍapeyyaṁ. </span><br><p id=ps1.10:8.13><span class=root>Vodānamaṇḍo sammāājīvo, micchāājīvo kasaṭo; </span><br><p id=ps1.10:8.14><span class=root>micchāājīvaṁ kasaṭaṁ chaḍḍetvā sammāājīvassa vodānamaṇḍaṁ pivatīti—</span><br><p id=ps1.10:8.15><span class=root>maṇḍapeyyaṁ. </span><br><p id=ps1.10:8.16><span class=root>Paggahamaṇḍo sammāvāyāmo, micchāvāyāmo kasaṭo; </span><br><p id=ps1.10:8.17><span class=root>micchāvāyāmaṁ kasaṭaṁ chaḍḍetvā sammāvāyāmassa paggahamaṇḍaṁ pivatīti—</span><br><p id=ps1.10:8.18><span class=root>maṇḍapeyyaṁ. </span><br><p id=ps1.10:8.19><span class=root>Upaṭṭhānamaṇḍo sammāsati, micchāsati kasaṭo; </span><br><p id=ps1.10:8.20><span class=root>micchāsatiṁ kasaṭaṁ chaḍḍetvā sammāsatiyā upaṭṭhānamaṇḍaṁ pivatīti—</span><br><p id=ps1.10:8.21><span class=root>maṇḍapeyyaṁ. </span><br><p id=ps1.10:8.22><span class=root>Avikkhepamaṇḍo sammāsamādhi, micchāsamādhi kasaṭo; </span><br><p id=ps1.10:8.23><span class=root>micchāsamādhiṁ kasaṭaṁ chaḍḍetvā sammāsamādhissa avikkhepamaṇḍaṁ pivatīti—</span><br><p id=ps1.10:8.24><span class=root>maṇḍapeyyaṁ. </span><br><p id=ps1.10:9.1><span class=root>Atthi maṇḍo, atthi peyyaṁ, atthi kasaṭo. </span><br><p id=ps1.10:9.2><span class=root>Adhimokkhamaṇḍo saddhindriyaṁ, assaddhiyaṁ kasaṭo; </span><br><p id=ps1.10:9.3><span class=root>yo tattha attharaso dhammaraso vimuttiraso—</span><br><p id=ps1.10:9.4><span class=root>idaṁ peyyaṁ. </span><br><p id=ps1.10:9.5><span class=root>Paggahamaṇḍo vīriyindriyaṁ, kosajjaṁ kasaṭo; </span><br><p id=ps1.10:9.6><span class=root>yo tattha attharaso dhammaraso vimuttiraso—</span><br><p id=ps1.10:9.7><span class=root>idaṁ peyyaṁ. </span><br><p id=ps1.10:9.8><span class=root>Upaṭṭhānamaṇḍo satindriyaṁ, pamādo kasaṭo; </span><br><p id=ps1.10:9.9><span class=root>yo tattha attharaso dhammaraso vimuttiraso—</span><br><p id=ps1.10:9.10><span class=root>idaṁ peyyaṁ. </span><br><p id=ps1.10:9.11><span class=root>Avikkhepamaṇḍo samādhindriyaṁ, uddhaccaṁ kasaṭo; </span><br><p id=ps1.10:9.12><span class=root>yo tattha attharaso dhammaraso vimuttiraso—</span><br><p id=ps1.10:9.13><span class=root>idaṁ peyyaṁ. </span><br><p id=ps1.10:9.14><span class=root>Dassanamaṇḍo paññindriyaṁ, avijjā kasaṭo; </span><br><p id=ps1.10:9.15><span class=root>yo tattha attharaso dhammaraso vimuttiraso—</span><br><p id=ps1.10:9.16><span class=root>idaṁ peyyaṁ. </span><br><p id=ps1.10:10.1><span class=root>Assaddhiye akampiyamaṇḍo saddhābalaṁ, assaddhiyaṁ kasaṭo; </span><br><p id=ps1.10:10.2><span class=root>yo tattha attharaso dhammaraso vimuttiraso—</span><br><p id=ps1.10:10.3><span class=root>idaṁ peyyaṁ. </span><br><p id=ps1.10:10.4><span class=root>Kosajje akampiyamaṇḍo vīriyabalaṁ, kosajjaṁ kasaṭo; </span><br><p id=ps1.10:10.5><span class=root>yo tattha attharaso dhammaraso vimuttiraso—</span><br><p id=ps1.10:10.6><span class=root>idaṁ peyyaṁ. </span><br><p id=ps1.10:10.7><span class=root>Pamāde akampiyamaṇḍo satibalaṁ, pamādo kasaṭo; </span><br><p id=ps1.10:10.8><span class=root>yo tattha attharaso dhammaraso vimuttiraso—</span><br><p id=ps1.10:10.9><span class=root>idaṁ peyyaṁ. </span><br><p id=ps1.10:10.10><span class=root>Uddhacce akampiyamaṇḍo samādhibalaṁ, uddhaccaṁ kasaṭo; </span><br><p id=ps1.10:10.11><span class=root>yo tattha attharaso dhammaraso vimuttiraso—</span><br><p id=ps1.10:10.12><span class=root>idaṁ peyyaṁ. </span><br><p id=ps1.10:10.13><span class=root>Avijjāya akampiyamaṇḍo paññābalaṁ, avijjā kasaṭo; </span><br><p id=ps1.10:10.14><span class=root>yo tattha attharaso dhammaraso vimuttiraso—</span><br><p id=ps1.10:10.15><span class=root>idaṁ peyyaṁ. </span><br><p id=ps1.10:11.1><span class=root>Upaṭṭhānamaṇḍo satisambojjhaṅgo, pamādo kasaṭo; </span><br><p id=ps1.10:11.2><span class=root>yo tattha attharaso dhammaraso vimuttiraso—</span><br><p id=ps1.10:11.3><span class=root>idaṁ peyyaṁ. </span><br><p id=ps1.10:11.4><span class=root>Pavicayamaṇḍo dhammavicayasambojjhaṅgo, avijjā kasaṭo; </span><br><p id=ps1.10:11.5><span class=root>yo tattha attharaso dhammaraso vimuttiraso—</span><br><p id=ps1.10:11.6><span class=root>idaṁ peyyaṁ. </span><br><p id=ps1.10:11.7><span class=root>Paggahamaṇḍo vīriyasambojjhaṅgo, kosajjaṁ kasaṭo; </span><br><p id=ps1.10:11.8><span class=root>yo tattha attharaso dhammaraso vimuttiraso—</span><br><p id=ps1.10:11.9><span class=root>idaṁ peyyaṁ. </span><br><p id=ps1.10:11.10><span class=root>Pharaṇamaṇḍo pītisambojjhaṅgo, pariḷāho kasaṭo; </span><br><p id=ps1.10:11.11><span class=root>yo tattha attharaso dhammaraso vimuttiraso—</span><br><p id=ps1.10:11.12><span class=root>idaṁ peyyaṁ. </span><br><p id=ps1.10:11.13><span class=root>Upasamamaṇḍo passaddhisambojjhaṅgo, duṭṭhullaṁ kasaṭo; </span><br><p id=ps1.10:11.14><span class=root>yo tattha attharaso dhammaraso vimuttiraso—</span><br><p id=ps1.10:11.15><span class=root>idaṁ peyyaṁ. </span><br><p id=ps1.10:11.16><span class=root>Avikkhepamaṇḍo samādhisambojjhaṅgo, uddhaccaṁ kasaṭo; </span><br><p id=ps1.10:11.17><span class=root>yo tattha attharaso dhammaraso vimuttiraso—</span><br><p id=ps1.10:11.18><span class=root>idaṁ peyyaṁ. </span><br><p id=ps1.10:11.19><span class=root>Paṭisaṅkhānamaṇḍo upekkhāsambojjhaṅgo, apaṭisaṅkhā kasaṭo; </span><br><p id=ps1.10:11.20><span class=root>yo tattha attharaso dhammaraso vimuttiraso—</span><br><p id=ps1.10:11.21><span class=root>idaṁ peyyaṁ. </span><br><p id=ps1.10:12.1><span class=root>Dassanamaṇḍo sammādiṭṭhi, micchādiṭṭhi kasaṭo; </span><br><p id=ps1.10:12.2><span class=root>yo tattha attharaso dhammaraso vimuttiraso—</span><br><p id=ps1.10:12.3><span class=root>idaṁ peyyaṁ. </span><br><p id=ps1.10:12.4><span class=root>Abhiniropanamaṇḍo sammāsaṅkappo, micchāsaṅkappo kasaṭo; </span><br><p id=ps1.10:12.5><span class=root>yo tattha attharaso dhammaraso vimuttiraso—</span><br><p id=ps1.10:12.6><span class=root>idaṁ peyyaṁ. </span><br><p id=ps1.10:12.7><span class=root>Pariggahamaṇḍo sammāvācā, micchāvācā kasaṭo; </span><br><p id=ps1.10:12.8><span class=root>yo tattha attharaso dhammaraso vimuttiraso—</span><br><p id=ps1.10:12.9><span class=root>idaṁ peyyaṁ. </span><br><p id=ps1.10:12.10><span class=root>Samuṭṭhānamaṇḍo sammākammanto, micchākammanto kasaṭo; </span><br><p id=ps1.10:12.11><span class=root>yo tattha attharaso dhammaraso vimuttiraso—</span><br><p id=ps1.10:12.12><span class=root>idaṁ peyyaṁ. </span><br><p id=ps1.10:12.13><span class=root>Vodānamaṇḍo sammāājīvo, micchāājīvo kasaṭo; </span><br><p id=ps1.10:12.14><span class=root>yo tattha attharaso dhammaraso vimuttiraso—</span><br><p id=ps1.10:12.15><span class=root>idaṁ peyyaṁ. </span><br><p id=ps1.10:12.16><span class=root>Paggahamaṇḍo sammāvāyāmo, micchāvāyāmo kasaṭo; </span><br><p id=ps1.10:12.17><span class=root>yo tattha attharaso dhammaraso vimuttiraso—</span><br><p id=ps1.10:12.18><span class=root>idaṁ peyyaṁ. </span><br><p id=ps1.10:12.19><span class=root>Upaṭṭhānamaṇḍo sammāsati, micchāsati kasaṭo; </span><br><p id=ps1.10:12.20><span class=root>yo tattha attharaso dhammaraso vimuttiraso—</span><br><p id=ps1.10:12.21><span class=root>idaṁ peyyaṁ. </span><br><p id=ps1.10:12.22><span class=root>Avikkhepamaṇḍo sammāsamādhi, micchāsamādhi kasaṭo; </span><br><p id=ps1.10:12.23><span class=root>yo tattha attharaso dhammaraso vimuttiraso—</span><br><p id=ps1.10:12.24><span class=root>idaṁ peyyaṁ. </span><br><p id=ps1.10:13.1><span class=root>Dassanamaṇḍo sammādiṭṭhi … </span><br><p id=ps1.10:13.2><span class=root>abhiniropanamaṇḍo sammāsaṅkappo … </span><br><p id=ps1.10:13.3><span class=root>pariggahamaṇḍo sammāvācā … </span><br><p id=ps1.10:13.4><span class=root>samuṭṭhānamaṇḍo sammākammanto … </span><br><p id=ps1.10:13.5><span class=root>vodānamaṇḍo sammāājīvo … </span><br><p id=ps1.10:13.6><span class=root>paggahamaṇḍo sammāvāyāmo … </span><br><p id=ps1.10:13.7><span class=root>upaṭṭhānamaṇḍo sammāsati … </span><br><p id=ps1.10:13.8><span class=root>avikkhepamaṇḍo sammāsamādhi. </span><br><p id=ps1.10:14.1><span class=root>Upaṭṭhānamaṇḍo satisambojjhaṅgo … </span><br><p id=ps1.10:14.2><span class=root>pavicayamaṇḍo dhammavicayasambojjhaṅgo … </span><br><p id=ps1.10:14.3><span class=root>paggahamaṇḍo vīriyasambojjhaṅgo … </span><br><p id=ps1.10:14.4><span class=root>pharaṇamaṇḍo pītisambojjhaṅgo … </span><br><p id=ps1.10:14.5><span class=root>upasamamaṇḍo passaddhisambojjhaṅgo … </span><br><p id=ps1.10:14.6><span class=root>avikkhepamaṇḍo samādhisambojjhaṅgo … </span><br><p id=ps1.10:14.7><span class=root>paṭisaṅkhānamaṇḍo upekkhāsambojjhaṅgo. </span><br><p id=ps1.10:15.1><span class=root>Assaddhiye akampiyamaṇḍo saddhābalaṁ … </span><br><p id=ps1.10:15.2><span class=root>kosajje akampiyamaṇḍo vīriyabalaṁ … </span><br><p id=ps1.10:15.3><span class=root>pamāde akampiyamaṇḍo satibalaṁ … </span><br><p id=ps1.10:15.4><span class=root>uddhacce akampiyamaṇḍo samādhibalaṁ … </span><br><p id=ps1.10:15.5><span class=root>avijjāya akampiyamaṇḍo paññābalaṁ. </span><br><p id=ps1.10:16.1><span class=root>Adhimokkhamaṇḍo saddhindriyaṁ … </span><br><p id=ps1.10:16.2><span class=root>paggahamaṇḍo vīriyindriyaṁ … </span><br><p id=ps1.10:16.3><span class=root>upaṭṭhānamaṇḍo satindriyaṁ … </span><br><p id=ps1.10:16.4><span class=root>avikkhepamaṇḍo samādhindriyaṁ … </span><br><p id=ps1.10:16.5><span class=root>dassanamaṇḍo paññindriyaṁ. </span><br><p id=ps1.10:17.1><span class=root>Ādhipateyyaṭṭhena indriyā maṇḍo, akampiyaṭṭhena balā maṇḍo, niyyānaṭṭhena bojjhaṅgā maṇḍo, hetuṭṭhena maggo maṇḍo, upaṭṭhānaṭṭhena satipaṭṭhānā maṇḍo, padahanaṭṭhena sammappadhānā maṇḍo, ijjhanaṭṭhena iddhipādā maṇḍo, tathaṭṭhena saccā maṇḍo, avikkhepaṭṭhena samatho maṇḍo, anupassanaṭṭhena vipassanā maṇḍo, ekarasaṭṭhena samathavipassanā maṇḍo, anativattanaṭṭhena yuganaddhā maṇḍo, saṁvaraṭṭhena sīlavisuddhi maṇḍo, avikkhepaṭṭhena cittavisuddhi maṇḍo, dassanaṭṭhena diṭṭhivisuddhi maṇḍo, muttaṭṭhena vimokkho maṇḍo, paṭivedhaṭṭhena vijjā maṇḍo, pariccāgaṭṭhena vimutti maṇḍo, samucchedaṭṭhena khaye ñāṇaṁ maṇḍo, paṭippassaddhaṭṭhena anuppāde ñāṇaṁ maṇḍo, chando mūlaṭṭhena maṇḍo, manasikāro samuṭṭhānaṭṭhena maṇḍo, phasso samodhānaṭṭhena maṇḍo, vedanā samosaraṇaṭṭhena maṇḍo, samādhi pamukhaṭṭhena maṇḍo, sati ādhipateyyaṭṭhena maṇḍo, paññā taduttaraṭṭhena maṇḍo, vimutti sāraṭṭhena maṇḍo, amatogadhaṁ nibbānaṁ pariyosānaṭṭhena maṇḍoti. </span><br><p id=ps1.10:17.2><span class=root>Maṇḍapeyyakathā niṭṭhitā. </span><br><p id=ps1.10:17.3><span class=root>Catutthabhāṇavāro. </span><br><p id=ps1.10:17.4><span class=root>Mahāvaggo paṭhamo. </span><br><p id=ps1.10:17.5><span class=root>Tassuddānaṁ </span><br><p id=ps1.10:18.1><span class=root>Ñāṇadiṭṭhī ca assāsā, </span><br><p id=ps1.10:18.2><span class=root>indriyaṁ vimokkhapañcamā; </span><br><p id=ps1.10:18.3><span class=root>Gatikammavipallāsā, </span><br><p id=ps1.10:18.4><span class=root>maggo maṇḍena te dasāti. </span><br><p id=ps1.10:18.5><span class=root>Esa nikāyadharehi ṭhapito, asamo paṭhamo pavaro varavaggoti. </span><br></main><footer class="container footer"><small><a href=/about/>Contact info</a></small></footer>