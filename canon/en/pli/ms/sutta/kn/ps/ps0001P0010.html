<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0001P0009.html>Previous</a><a href=/canon/en/pli/ms/sutta/kn/ps/ps0002P0001.html>Next</a></div><p><div class=verse-container id=ps1.10:0.1><span>Paṭisambhidāmagga </span></div><p><div class=verse-container id=ps1.10:0.2><span>1 Mahāvagga </span></div><p><div class=verse-container id=ps1.10:0.3><span class=big-bold>1.10. Maṇḍapeyyakathā </span></div><p><div class=verse-container id=ps1.10:1.1><span>“Maṇḍapeyyamidaṁ, bhikkhave, brahmacariyaṁ. </span></div><p><div class=verse-container id=ps1.10:1.2><span>Satthā sammukhībhūto tidhattamaṇḍo. </span></div><p><div class=verse-container id=ps1.10:1.3><span>Satthari sammukhībhūte desanāmaṇḍo, paṭiggahamaṇḍo, brahmacariyamaṇḍo”. </span></div><p><div class=verse-container id=ps1.10:2.1><span>Katamo desanāmaṇḍo? </span></div><p><div class=verse-container id=ps1.10:2.2><span>Catunnaṁ ariyasaccānaṁ ācikkhanā desanā paññāpanā paṭṭhapanā vivaraṇā vibhajanā uttānīkammaṁ, catunnaṁ satipaṭṭhānānaṁ …pe… </span></div><p><div class=verse-container id=ps1.10:2.3><span>catunnaṁ sammappadhānānaṁ … </span></div><p><div class=verse-container id=ps1.10:2.4><span>catunnaṁ iddhipādānaṁ … </span></div><p><div class=verse-container id=ps1.10:2.5><span>pañcannaṁ indriyānaṁ … </span></div><p><div class=verse-container id=ps1.10:2.6><span>pañcannaṁ balānaṁ … </span></div><p><div class=verse-container id=ps1.10:2.7><span>sattannaṁ bojjhaṅgānaṁ … </span></div><p><div class=verse-container id=ps1.10:2.8><span>ariyassa aṭṭhaṅgikassa maggassa ācikkhanā desanā paññāpanā paṭṭhapanā vivaraṇā vibhajanā uttānīkammaṁ—</span></div><p><div class=verse-container id=ps1.10:2.9><span>ayaṁ desanāmaṇḍo. </span></div><p><div class=verse-container id=ps1.10:3.1><span>Katamo paṭiggahamaṇḍo? </span></div><p><div class=verse-container id=ps1.10:3.2><span>Bhikkhū bhikkhuniyo upāsakā upāsikāyo devā manussā ye vā panaññepi keci viññātāro—</span></div><p><div class=verse-container id=ps1.10:3.3><span>ayaṁ paṭiggahamaṇḍo. </span></div><p><div class=verse-container id=ps1.10:4.1><span>Katamo brahmacariyamaṇḍo? </span></div><p><div class=verse-container id=ps1.10:4.2><span>Ayameva ariyo aṭṭhaṅgiko maggo, seyyathidaṁ—</span></div><p><div class=verse-container id=ps1.10:4.3><span>sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—</span></div><p><div class=verse-container id=ps1.10:4.4><span>ayaṁ brahmacariyamaṇḍo. </span></div><p><div class=verse-container id=ps1.10:5.1><span>Adhimokkhamaṇḍo saddhindriyaṁ, assaddhiyaṁ kasaṭo; </span></div><p><div class=verse-container id=ps1.10:5.2><span>assaddhiyaṁ kasaṭaṁ chaḍḍetvā saddhindriyassa adhimokkhamaṇḍaṁ pivatīti—</span></div><p><div class=verse-container id=ps1.10:5.3><span>maṇḍapeyyaṁ. </span></div><p><div class=verse-container id=ps1.10:5.4><span>Paggahamaṇḍo vīriyindriyaṁ, kosajjaṁ kasaṭo; </span></div><p><div class=verse-container id=ps1.10:5.5><span>kosajjaṁ kasaṭaṁ chaḍḍetvā vīriyindriyassa paggahamaṇḍaṁ pivatīti—</span></div><p><div class=verse-container id=ps1.10:5.6><span>maṇḍapeyyaṁ. </span></div><p><div class=verse-container id=ps1.10:5.7><span>Upaṭṭhānamaṇḍo satindriyaṁ, pamādo kasaṭo; </span></div><p><div class=verse-container id=ps1.10:5.8><span>pamādaṁ kasaṭaṁ chaḍḍetvā satindriyassa upaṭṭhānamaṇḍaṁ pivatīti—</span></div><p><div class=verse-container id=ps1.10:5.9><span>maṇḍapeyyaṁ. </span></div><p><div class=verse-container id=ps1.10:5.10><span>Avikkhepamaṇḍo samādhindriyaṁ, uddhaccaṁ kasaṭo; </span></div><p><div class=verse-container id=ps1.10:5.11><span>uddhaccaṁ kasaṭaṁ chaḍḍetvā samādhindriyassa avikkhepamaṇḍaṁ pivatīti—</span></div><p><div class=verse-container id=ps1.10:5.12><span>maṇḍapeyyaṁ. </span></div><p><div class=verse-container id=ps1.10:5.13><span>Dassanamaṇḍo paññindriyaṁ, avijjā kasaṭo; </span></div><p><div class=verse-container id=ps1.10:5.14><span>avijjaṁ kasaṭaṁ chaḍḍetvā paññindriyassa dassanamaṇḍaṁ pivatīti—</span></div><p><div class=verse-container id=ps1.10:5.15><span>maṇḍapeyyaṁ. </span></div><p><div class=verse-container id=ps1.10:6.1><span>Assaddhiye akampiyamaṇḍo saddhābalaṁ, assaddhiyaṁ kasaṭo; </span></div><p><div class=verse-container id=ps1.10:6.2><span>assaddhiyaṁ kasaṭaṁ chaḍḍetvā saddhābalassa assaddhiye akampiyamaṇḍaṁ pivatīti—</span></div><p><div class=verse-container id=ps1.10:6.3><span>maṇḍapeyyaṁ. </span></div><p><div class=verse-container id=ps1.10:6.4><span>Kosajje akampiyamaṇḍo vīriyabalaṁ, kosajjaṁ kasaṭo; </span></div><p><div class=verse-container id=ps1.10:6.5><span>kosajjaṁ kasaṭaṁ chaḍḍetvā vīriyabalassa kosajje akampiyamaṇḍaṁ pivatīti—</span></div><p><div class=verse-container id=ps1.10:6.6><span>maṇḍapeyyaṁ. </span></div><p><div class=verse-container id=ps1.10:6.7><span>Pamāde akampiyamaṇḍo satibalaṁ, pamādo kasaṭo; </span></div><p><div class=verse-container id=ps1.10:6.8><span>pamādaṁ kasaṭaṁ chaḍḍetvā satibalassa pamāde akampiyamaṇḍaṁ pivatīti—</span></div><p><div class=verse-container id=ps1.10:6.9><span>maṇḍapeyyaṁ. </span></div><p><div class=verse-container id=ps1.10:6.10><span>Uddhacce akampiyamaṇḍo samādhibalaṁ, uddhaccaṁ kasaṭo; </span></div><p><div class=verse-container id=ps1.10:6.11><span>uddhaccaṁ kasaṭaṁ chaḍḍetvā samādhibalassa uddhacce akampiyamaṇḍaṁ pivatīti—</span></div><p><div class=verse-container id=ps1.10:6.12><span>maṇḍapeyyaṁ. </span></div><p><div class=verse-container id=ps1.10:6.13><span>Avijjāya akampiyamaṇḍo paññābalaṁ, avijjā kasaṭo; </span></div><p><div class=verse-container id=ps1.10:6.14><span>avijjaṁ kasaṭaṁ chaḍḍetvā paññābalassa avijjāya akampiyamaṇḍaṁ pivatīti—</span></div><p><div class=verse-container id=ps1.10:6.15><span>maṇḍapeyyaṁ. </span></div><p><div class=verse-container id=ps1.10:7.1><span>Upaṭṭhānamaṇḍo satisambojjhaṅgā, pamādo kasaṭo; </span></div><p><div class=verse-container id=ps1.10:7.2><span>pamādaṁ kasaṭaṁ chaḍḍetvā satisambojjhaṅgassa upaṭṭhānamaṇḍaṁ pivatīti—</span></div><p><div class=verse-container id=ps1.10:7.3><span>maṇḍapeyyaṁ. </span></div><p><div class=verse-container id=ps1.10:7.4><span>Pavicayamaṇḍo dhammavicayasambojjhaṅgo, avijjā kasaṭo; </span></div><p><div class=verse-container id=ps1.10:7.5><span>avijjaṁ kasaṭaṁ chaḍḍetvā dhammavicayasambojjhaṅgassa pavicayamaṇḍaṁ pivatīti—</span></div><p><div class=verse-container id=ps1.10:7.6><span>maṇḍapeyyaṁ. </span></div><p><div class=verse-container id=ps1.10:7.7><span>Paggahamaṇḍo vīriyasambojjhaṅgo, kosajjaṁ kasaṭo; </span></div><p><div class=verse-container id=ps1.10:7.8><span>kosajjaṁ kasaṭaṁ chaḍḍetvā vīriyasambojjhaṅgassa paggahamaṇḍaṁ pivatīti—</span></div><p><div class=verse-container id=ps1.10:7.9><span>maṇḍapeyyaṁ. </span></div><p><div class=verse-container id=ps1.10:7.10><span>Pharaṇamaṇḍo pītisambojjhaṅgo, pariḷāho kasaṭo; </span></div><p><div class=verse-container id=ps1.10:7.11><span>pariḷāhaṁ kasaṭaṁ chaḍḍetvā pītisambojjhaṅgassa pharaṇamaṇḍaṁ pivatīti—</span></div><p><div class=verse-container id=ps1.10:7.12><span>maṇḍapeyyaṁ. </span></div><p><div class=verse-container id=ps1.10:7.13><span>Upasamamaṇḍo passaddhisambojjhaṅgo, duṭṭhullaṁ kasaṭo; </span></div><p><div class=verse-container id=ps1.10:7.14><span>duṭṭhullaṁ kasaṭaṁ chaḍḍetvā passaddhisambojjhaṅgassa upasamamaṇḍaṁ pivatīti—</span></div><p><div class=verse-container id=ps1.10:7.15><span>maṇḍapeyyaṁ. </span></div><p><div class=verse-container id=ps1.10:7.16><span>Avikkhepamaṇḍo samādhisambojjhaṅgo, uddhaccaṁ kasaṭo; </span></div><p><div class=verse-container id=ps1.10:7.17><span>uddhaccaṁ kasaṭaṁ chaḍḍetvā samādhisambojjhaṅgassa avikkhepamaṇḍaṁ pivatīti—</span></div><p><div class=verse-container id=ps1.10:7.18><span>maṇḍapeyyaṁ. </span></div><p><div class=verse-container id=ps1.10:7.19><span>Paṭisaṅkhānamaṇḍo upekkhāsambojjhaṅgo, appaṭisaṅkhā kasaṭo; </span></div><p><div class=verse-container id=ps1.10:7.20><span>appaṭisaṅkhaṁ kasaṭaṁ chaḍḍetvā upekkhāsambojjhaṅgassa paṭisaṅkhānamaṇḍaṁ pivatīti—</span></div><p><div class=verse-container id=ps1.10:7.21><span>maṇḍapeyyaṁ. </span></div><p><div class=verse-container id=ps1.10:8.1><span>Dassanamaṇḍo sammādiṭṭhi, micchādiṭṭhi kasaṭo; </span></div><p><div class=verse-container id=ps1.10:8.2><span>micchādiṭṭhiṁ kasaṭaṁ chaḍḍetvā sammādiṭṭhiyā dassanamaṇḍaṁ pivatīti—</span></div><p><div class=verse-container id=ps1.10:8.3><span>maṇḍapeyyaṁ. </span></div><p><div class=verse-container id=ps1.10:8.4><span>Abhiniropanamaṇḍo sammāsaṅkappo, micchāsaṅkappo kasaṭo; </span></div><p><div class=verse-container id=ps1.10:8.5><span>micchāsaṅkappaṁ kasaṭaṁ chaḍḍetvā sammāsaṅkappassa abhiniropanamaṇḍaṁ pivatīti—</span></div><p><div class=verse-container id=ps1.10:8.6><span>maṇḍapeyyaṁ. </span></div><p><div class=verse-container id=ps1.10:8.7><span>Pariggahamaṇḍo sammāvācā, micchāvācā kasaṭo; </span></div><p><div class=verse-container id=ps1.10:8.8><span>micchāvācaṁ kasaṭaṁ chaḍḍetvā sammāvācāya pariggahamaṇḍaṁ pivatīti—</span></div><p><div class=verse-container id=ps1.10:8.9><span>maṇḍapeyyaṁ. </span></div><p><div class=verse-container id=ps1.10:8.10><span>Samuṭṭhānamaṇḍo sammākammanto, micchākammanto kasaṭo; </span></div><p><div class=verse-container id=ps1.10:8.11><span>micchākammantaṁ kasaṭaṁ chaḍḍetvā sammākammantassa samuṭṭhānamaṇḍaṁ pivatīti—</span></div><p><div class=verse-container id=ps1.10:8.12><span>maṇḍapeyyaṁ. </span></div><p><div class=verse-container id=ps1.10:8.13><span>Vodānamaṇḍo sammāājīvo, micchāājīvo kasaṭo; </span></div><p><div class=verse-container id=ps1.10:8.14><span>micchāājīvaṁ kasaṭaṁ chaḍḍetvā sammāājīvassa vodānamaṇḍaṁ pivatīti—</span></div><p><div class=verse-container id=ps1.10:8.15><span>maṇḍapeyyaṁ. </span></div><p><div class=verse-container id=ps1.10:8.16><span>Paggahamaṇḍo sammāvāyāmo, micchāvāyāmo kasaṭo; </span></div><p><div class=verse-container id=ps1.10:8.17><span>micchāvāyāmaṁ kasaṭaṁ chaḍḍetvā sammāvāyāmassa paggahamaṇḍaṁ pivatīti—</span></div><p><div class=verse-container id=ps1.10:8.18><span>maṇḍapeyyaṁ. </span></div><p><div class=verse-container id=ps1.10:8.19><span>Upaṭṭhānamaṇḍo sammāsati, micchāsati kasaṭo; </span></div><p><div class=verse-container id=ps1.10:8.20><span>micchāsatiṁ kasaṭaṁ chaḍḍetvā sammāsatiyā upaṭṭhānamaṇḍaṁ pivatīti—</span></div><p><div class=verse-container id=ps1.10:8.21><span>maṇḍapeyyaṁ. </span></div><p><div class=verse-container id=ps1.10:8.22><span>Avikkhepamaṇḍo sammāsamādhi, micchāsamādhi kasaṭo; </span></div><p><div class=verse-container id=ps1.10:8.23><span>micchāsamādhiṁ kasaṭaṁ chaḍḍetvā sammāsamādhissa avikkhepamaṇḍaṁ pivatīti—</span></div><p><div class=verse-container id=ps1.10:8.24><span>maṇḍapeyyaṁ. </span></div><p><div class=verse-container id=ps1.10:9.1><span>Atthi maṇḍo, atthi peyyaṁ, atthi kasaṭo. </span></div><p><div class=verse-container id=ps1.10:9.2><span>Adhimokkhamaṇḍo saddhindriyaṁ, assaddhiyaṁ kasaṭo; </span></div><p><div class=verse-container id=ps1.10:9.3><span>yo tattha attharaso dhammaraso vimuttiraso—</span></div><p><div class=verse-container id=ps1.10:9.4><span>idaṁ peyyaṁ. </span></div><p><div class=verse-container id=ps1.10:9.5><span>Paggahamaṇḍo vīriyindriyaṁ, kosajjaṁ kasaṭo; </span></div><p><div class=verse-container id=ps1.10:9.6><span>yo tattha attharaso dhammaraso vimuttiraso—</span></div><p><div class=verse-container id=ps1.10:9.7><span>idaṁ peyyaṁ. </span></div><p><div class=verse-container id=ps1.10:9.8><span>Upaṭṭhānamaṇḍo satindriyaṁ, pamādo kasaṭo; </span></div><p><div class=verse-container id=ps1.10:9.9><span>yo tattha attharaso dhammaraso vimuttiraso—</span></div><p><div class=verse-container id=ps1.10:9.10><span>idaṁ peyyaṁ. </span></div><p><div class=verse-container id=ps1.10:9.11><span>Avikkhepamaṇḍo samādhindriyaṁ, uddhaccaṁ kasaṭo; </span></div><p><div class=verse-container id=ps1.10:9.12><span>yo tattha attharaso dhammaraso vimuttiraso—</span></div><p><div class=verse-container id=ps1.10:9.13><span>idaṁ peyyaṁ. </span></div><p><div class=verse-container id=ps1.10:9.14><span>Dassanamaṇḍo paññindriyaṁ, avijjā kasaṭo; </span></div><p><div class=verse-container id=ps1.10:9.15><span>yo tattha attharaso dhammaraso vimuttiraso—</span></div><p><div class=verse-container id=ps1.10:9.16><span>idaṁ peyyaṁ. </span></div><p><div class=verse-container id=ps1.10:10.1><span>Assaddhiye akampiyamaṇḍo saddhābalaṁ, assaddhiyaṁ kasaṭo; </span></div><p><div class=verse-container id=ps1.10:10.2><span>yo tattha attharaso dhammaraso vimuttiraso—</span></div><p><div class=verse-container id=ps1.10:10.3><span>idaṁ peyyaṁ. </span></div><p><div class=verse-container id=ps1.10:10.4><span>Kosajje akampiyamaṇḍo vīriyabalaṁ, kosajjaṁ kasaṭo; </span></div><p><div class=verse-container id=ps1.10:10.5><span>yo tattha attharaso dhammaraso vimuttiraso—</span></div><p><div class=verse-container id=ps1.10:10.6><span>idaṁ peyyaṁ. </span></div><p><div class=verse-container id=ps1.10:10.7><span>Pamāde akampiyamaṇḍo satibalaṁ, pamādo kasaṭo; </span></div><p><div class=verse-container id=ps1.10:10.8><span>yo tattha attharaso dhammaraso vimuttiraso—</span></div><p><div class=verse-container id=ps1.10:10.9><span>idaṁ peyyaṁ. </span></div><p><div class=verse-container id=ps1.10:10.10><span>Uddhacce akampiyamaṇḍo samādhibalaṁ, uddhaccaṁ kasaṭo; </span></div><p><div class=verse-container id=ps1.10:10.11><span>yo tattha attharaso dhammaraso vimuttiraso—</span></div><p><div class=verse-container id=ps1.10:10.12><span>idaṁ peyyaṁ. </span></div><p><div class=verse-container id=ps1.10:10.13><span>Avijjāya akampiyamaṇḍo paññābalaṁ, avijjā kasaṭo; </span></div><p><div class=verse-container id=ps1.10:10.14><span>yo tattha attharaso dhammaraso vimuttiraso—</span></div><p><div class=verse-container id=ps1.10:10.15><span>idaṁ peyyaṁ. </span></div><p><div class=verse-container id=ps1.10:11.1><span>Upaṭṭhānamaṇḍo satisambojjhaṅgo, pamādo kasaṭo; </span></div><p><div class=verse-container id=ps1.10:11.2><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.3><span>idaṁ peyyaṁ. </span></div><p><div class=verse-container id=ps1.10:11.4><span>Pavicayamaṇḍo dhammavicayasambojjhaṅgo, avijjā kasaṭo; </span></div><p><div class=verse-container id=ps1.10:11.5><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.6><span>idaṁ peyyaṁ. </span></div><p><div class=verse-container id=ps1.10:11.7><span>Paggahamaṇḍo vīriyasambojjhaṅgo, kosajjaṁ kasaṭo; </span></div><p><div class=verse-container id=ps1.10:11.8><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.9><span>idaṁ peyyaṁ. </span></div><p><div class=verse-container id=ps1.10:11.10><span>Pharaṇamaṇḍo pītisambojjhaṅgo, pariḷāho kasaṭo; </span></div><p><div class=verse-container id=ps1.10:11.11><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.12><span>idaṁ peyyaṁ. </span></div><p><div class=verse-container id=ps1.10:11.13><span>Upasamamaṇḍo passaddhisambojjhaṅgo, duṭṭhullaṁ kasaṭo; </span></div><p><div class=verse-container id=ps1.10:11.14><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.15><span>idaṁ peyyaṁ. </span></div><p><div class=verse-container id=ps1.10:11.16><span>Avikkhepamaṇḍo samādhisambojjhaṅgo, uddhaccaṁ kasaṭo; </span></div><p><div class=verse-container id=ps1.10:11.17><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.18><span>idaṁ peyyaṁ. </span></div><p><div class=verse-container id=ps1.10:11.19><span>Paṭisaṅkhānamaṇḍo upekkhāsambojjhaṅgo, apaṭisaṅkhā kasaṭo; </span></div><p><div class=verse-container id=ps1.10:11.20><span>yo tattha attharaso dhammaraso vimuttiraso—</span></div><p><div class=verse-container id=ps1.10:11.21><span>idaṁ peyyaṁ. </span></div><p><div class=verse-container id=ps1.10:12.1><span>Dassanamaṇḍo sammādiṭṭhi, micchādiṭṭhi kasaṭo; </span></div><p><div class=verse-container id=ps1.10:12.2><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.3><span>idaṁ peyyaṁ. </span></div><p><div class=verse-container id=ps1.10:12.4><span>Abhiniropanamaṇḍo sammāsaṅkappo, micchāsaṅkappo kasaṭo; </span></div><p><div class=verse-container id=ps1.10:12.5><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.6><span>idaṁ peyyaṁ. </span></div><p><div class=verse-container id=ps1.10:12.7><span>Pariggahamaṇḍo sammāvācā, micchāvācā kasaṭo; </span></div><p><div class=verse-container id=ps1.10:12.8><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.9><span>idaṁ peyyaṁ. </span></div><p><div class=verse-container id=ps1.10:12.10><span>Samuṭṭhānamaṇḍo sammākammanto, micchākammanto kasaṭo; </span></div><p><div class=verse-container id=ps1.10:12.11><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.12><span>idaṁ peyyaṁ. </span></div><p><div class=verse-container id=ps1.10:12.13><span>Vodānamaṇḍo sammāājīvo, micchāājīvo kasaṭo; </span></div><p><div class=verse-container id=ps1.10:12.14><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.15><span>idaṁ peyyaṁ. </span></div><p><div class=verse-container id=ps1.10:12.16><span>Paggahamaṇḍo sammāvāyāmo, micchāvāyāmo kasaṭo; </span></div><p><div class=verse-container id=ps1.10:12.17><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.18><span>idaṁ peyyaṁ. </span></div><p><div class=verse-container id=ps1.10:12.19><span>Upaṭṭhānamaṇḍo sammāsati, micchāsati kasaṭo; </span></div><p><div class=verse-container id=ps1.10:12.20><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.21><span>idaṁ peyyaṁ. </span></div><p><div class=verse-container id=ps1.10:12.22><span>Avikkhepamaṇḍo sammāsamādhi, micchāsamādhi kasaṭo; </span></div><p><div class=verse-container id=ps1.10:12.23><span>yo tattha attharaso dhammaraso vimuttiraso—</span></div><p><div class=verse-container id=ps1.10:12.24><span>idaṁ peyyaṁ. </span></div><p><div class=verse-container id=ps1.10:13.1><span>Dassanamaṇḍo sammādiṭṭhi … </span></div><p><div class=verse-container id=ps1.10:13.2><span>abhiniropanamaṇḍo sammāsaṅkappo … </span></div><p><div class=verse-container id=ps1.10:13.3><span>pariggahamaṇḍo sammāvācā … </span></div><p><div class=verse-container id=ps1.10:13.4><span>samuṭṭhānamaṇḍo sammākammanto … </span></div><p><div class=verse-container id=ps1.10:13.5><span>vodānamaṇḍo sammāājīvo … </span></div><p><div class=verse-container id=ps1.10:13.6><span>paggahamaṇḍo sammāvāyāmo … </span></div><p><div class=verse-container id=ps1.10:13.7><span>upaṭṭhānamaṇḍo sammāsati … </span></div><p><div class=verse-container id=ps1.10:13.8><span>avikkhepamaṇḍo sammāsamādhi. </span></div><p><div class=verse-container id=ps1.10:14.1><span>Upaṭṭhānamaṇḍo satisambojjhaṅgo … </span></div><p><div class=verse-container id=ps1.10:14.2><span>pavicayamaṇḍo dhammavicayasambojjhaṅgo … </span></div><p><div class=verse-container id=ps1.10:14.3><span>paggahamaṇḍo vīriyasambojjhaṅgo … </span></div><p><div class=verse-container id=ps1.10:14.4><span>pharaṇamaṇḍo pītisambojjhaṅgo … </span></div><p><div class=verse-container id=ps1.10:14.5><span>upasamamaṇḍo passaddhisambojjhaṅgo … </span></div><p><div class=verse-container id=ps1.10:14.6><span>avikkhepamaṇḍo samādhisambojjhaṅgo … </span></div><p><div class=verse-container id=ps1.10:14.7><span>paṭisaṅkhānamaṇḍo upekkhāsambojjhaṅgo. </span></div><p><div class=verse-container id=ps1.10:15.1><span>Assaddhiye akampiyamaṇḍo saddhābalaṁ … </span></div><p><div class=verse-container id=ps1.10:15.2><span>kosajje akampiyamaṇḍo vīriyabalaṁ … </span></div><p><div class=verse-container id=ps1.10:15.3><span>pamāde akampiyamaṇḍo satibalaṁ … </span></div><p><div class=verse-container id=ps1.10:15.4><span>uddhacce akampiyamaṇḍo samādhibalaṁ … </span></div><p><div class=verse-container id=ps1.10:15.5><span>avijjāya akampiyamaṇḍo paññābalaṁ. </span></div><p><div class=verse-container id=ps1.10:16.1><span>Adhimokkhamaṇḍo saddhindriyaṁ … </span></div><p><div class=verse-container id=ps1.10:16.2><span>paggahamaṇḍo vīriyindriyaṁ … </span></div><p><div class=verse-container id=ps1.10:16.3><span>upaṭṭhānamaṇḍo satindriyaṁ … </span></div><p><div class=verse-container id=ps1.10:16.4><span>avikkhepamaṇḍo samādhindriyaṁ … </span></div><p><div class=verse-container id=ps1.10:16.5><span>dassanamaṇḍo paññindriyaṁ. </span></div><p><div class=verse-container id=ps1.10:17.1><span>Ādhipateyyaṭṭhena indriyā maṇḍo, akampiyaṭṭhena balā maṇḍo, niyyānaṭṭhena bojjhaṅgā maṇḍo, hetuṭṭhena maggo maṇḍo, upaṭṭhānaṭṭhena satipaṭṭhānā maṇḍo, padahanaṭṭhena sammappadhānā maṇḍo, ijjhanaṭṭhena iddhipādā maṇḍo, tathaṭṭhena saccā maṇḍo, avikkhepaṭṭhena samatho maṇḍo, anupassanaṭṭhena vipassanā maṇḍo, ekarasaṭṭhena samathavipassanā maṇḍo, anativattanaṭṭhena yuganaddhā maṇḍo, saṁvaraṭṭhena sīlavisuddhi maṇḍo, avikkhepaṭṭhena cittavisuddhi maṇḍo, dassanaṭṭhena diṭṭhivisuddhi maṇḍo, muttaṭṭhena vimokkho maṇḍo, paṭivedhaṭṭhena vijjā maṇḍo, pariccāgaṭṭhena vimutti maṇḍo, samucchedaṭṭhena khaye ñāṇaṁ maṇḍo, paṭippassaddhaṭṭhena anuppāde ñāṇaṁ maṇḍo, chando mūlaṭṭhena maṇḍo, manasikāro samuṭṭhānaṭṭhena maṇḍo, phasso samodhānaṭṭhena maṇḍo, vedanā samosaraṇaṭṭhena maṇḍo, samādhi pamukhaṭṭhena maṇḍo, sati ādhipateyyaṭṭhena maṇḍo, paññā taduttaraṭṭhena maṇḍo, vimutti sāraṭṭhena maṇḍo, amatogadhaṁ nibbānaṁ pariyosānaṭṭhena maṇḍoti. </span></div><p><div class=verse-container id=ps1.10:17.2><span>Maṇḍapeyyakathā niṭṭhitā. </span></div><p><div class=verse-container id=ps1.10:17.3><span>Catutthabhāṇavāro. </span></div><p><div class=verse-container id=ps1.10:17.4><span>Mahāvaggo paṭhamo. </span></div><p><div class=verse-container id=ps1.10:17.5><span>Tassuddānaṁ </span></div><p><div class=verse-container id=ps1.10:18.1><span>Ñāṇadiṭṭhī ca assāsā, </span></div><p><div class=verse-container id=ps1.10:18.2><span>indriyaṁ vimokkhapañcamā; </span></div><p><div class=verse-container id=ps1.10:18.3><span>Gatikammavipallāsā, </span></div><p><div class=verse-container id=ps1.10:18.4><span>maggo maṇḍena te dasāti. </span></div><p><div class=verse-container id=ps1.10:18.5><span>Esa nikāyadharehi ṭhapito, asamo paṭhamo pavaro varavaggoti. </span></div><div class=flex-between><a href=/canon/en/pli/ms/sutta/kn/ps/ps0001P0009.html>Previous</a><a href=/canon/en/pli/ms/sutta/kn/ps/ps0002P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>