<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0001P0007.html>Previous</a><a href=/canon/en/pli/ms/sutta/kn/ps/ps0001P0009.html>Next</a></div><p><div class=verse-container id=ps1.8:0.1><span>Paṭisambhidāmagga </span></div><p><div class=verse-container id=ps1.8:0.2><span>1 Mahāvagga </span></div><p><div class=verse-container id=ps1.8:0.3><span class=big-bold>1.8. Vipallāsakathā </span></div><p><div class=verse-container id=ps1.8:1.1><span>Purimanidānaṁ. </span></div><p><div class=verse-container id=ps1.8:1.2><span>“Cattārome, bhikkhave, saññāvipallāsā cittavipallāsā diṭṭhivipallāsā. </span></div><p><div class=verse-container id=ps1.8:1.3><span>Katame cattāro? </span></div><p><div class=verse-container id=ps1.8:1.4><span>Anicce, bhikkhave, niccanti saññāvipallāso cittavipallāso diṭṭhivipallāso. </span></div><p><div class=verse-container id=ps1.8:1.5><span>Dukkhe, bhikkhave, sukhanti saññāvipallāso cittavipallāso diṭṭhivipallāso. </span></div><p><div class=verse-container id=ps1.8:1.6><span>Anattani, bhikkhave, attāti saññāvipallāso cittavipallāso diṭṭhivipallāso. </span></div><p><div class=verse-container id=ps1.8:1.7><span>Asubhe, bhikkhave, subhanti saññāvipallāso cittavipallāso diṭṭhivipallāso. </span></div><p><div class=verse-container id=ps1.8:1.8><span>Ime kho, bhikkhave, cattāro saññāvipallāsā cittavipallāsā diṭṭhivipallāsā. </span></div><p><div class=verse-container id=ps1.8:2.1><span>Cattārome, bhikkhave, nasaññāvipallāsā nacittavipallāsā nadiṭṭhivipallāsā. </span></div><p><div class=verse-container id=ps1.8:2.2><span>Katame cattāro? </span></div><p><div class=verse-container id=ps1.8:2.3><span>Anicce, bhikkhave, aniccanti nasaññāvipallāso nacittavipallāso nadiṭṭhivipallāso. </span></div><p><div class=verse-container id=ps1.8:2.4><span>Dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso. </span></div><p><div class=verse-container id=ps1.8:2.5><span>Anattani, bhikkhave, anattāti nasaññāvipallāso nacittavipallāso nadiṭṭhivipallāso. </span></div><p><div class=verse-container id=ps1.8:2.6><span>Asubhe, bhikkhave, asubhanti nasaññāvipallāso nacittavipallāso nadiṭṭhivipallāso. </span></div><p><div class=verse-container id=ps1.8:2.7><span>Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā”ti. </span></div><p><div class=verse-container id=ps1.8:3.1><span>“Anicce niccasaññino, </span></div><p><div class=verse-container id=ps1.8:3.2><span>dukkhe ca sukhasaññino; </span></div><p><div class=verse-container id=ps1.8:3.3><span>Anattani ca attāti, </span></div><p><div class=verse-container id=ps1.8:3.4><span>asubhe subhasaññino; </span></div><p><div class=verse-container id=ps1.8:3.5><span>Micchādiṭṭhihatā sattā, </span></div><p><div class=verse-container id=ps1.8:3.6><span>khittacittā visaññino. </span></div><p><div class=verse-container id=ps1.8:4.1><span>Te yogayuttā mārassa, </span></div><p><div class=verse-container id=ps1.8:4.2><span>ayogakkhemino janā; </span></div><p><div class=verse-container id=ps1.8:4.3><span>Sattā gacchanti saṁsāraṁ, </span></div><p><div class=verse-container id=ps1.8:4.4><span>jātimaraṇagāmino. </span></div><p><div class=verse-container id=ps1.8:5.1><span>Yadā ca buddhā lokasmiṁ, </span></div><p><div class=verse-container id=ps1.8:5.2><span>uppajjanti pabhaṅkarā; </span></div><p><div class=verse-container id=ps1.8:5.3><span>Te imaṁ dhammaṁ pakāsenti, </span></div><p><div class=verse-container id=ps1.8:5.4><span>dukkhūpasamagāminaṁ. </span></div><p><div class=verse-container id=ps1.8:6.1><span>Tesaṁ sutvāna sappaññā, </span></div><p><div class=verse-container id=ps1.8:6.2><span>sacittaṁ paccaladdhu te; </span></div><p><div class=verse-container id=ps1.8:6.3><span>Aniccaṁ aniccato dakkhuṁ, </span></div><p><div class=verse-container id=ps1.8:6.4><span>dukkhamaddakkhu dukkhato. </span></div><p><div class=verse-container id=ps1.8:7.1><span>Anattani anattāti, </span></div><p><div class=verse-container id=ps1.8:7.2><span>asubhaṁ asubhataddasuṁ; </span></div><p><div class=verse-container id=ps1.8:7.3><span>Sammādiṭṭhisamādānā, </span></div><p><div class=verse-container id=ps1.8:7.4><span>sabbaṁ dukkhaṁ upaccagun”ti. </span></div><p><div class=verse-container id=ps1.8:8.1><span>Ime cattāro vipallāsā diṭṭhisampannassa puggalassa pahīnā, appahīnāti. </span></div><p><div class=verse-container id=ps1.8:8.2><span>Keci pahīnā, keci appahīnā? </span></div><p><div class=verse-container id=ps1.8:8.3><span>Anicce niccanti saññāvipallāso cittavipallāso diṭṭhivipallāso pahīno. </span></div><p><div class=verse-container id=ps1.8:8.4><span>Dukkhe sukhanti saññā uppajjati, cittaṁ uppajjati, diṭṭhivipallāso pahīno. </span></div><p><div class=verse-container id=ps1.8:8.5><span>Anattani attāti saññāvipallāso cittavipallāso diṭṭhivipallāso pahīno. </span></div><p><div class=verse-container id=ps1.8:8.6><span>Asubhe subhanti saññā uppajjati, cittaṁ uppajjati, diṭṭhivipallāso pahīno. </span></div><p><div class=verse-container id=ps1.8:8.7><span>Dvīsu vatthūsu cha vipallāsā pahīnā. </span></div><p><div class=verse-container id=ps1.8:8.8><span>Dvīsu vatthūsu dve vipallāsā pahīnā, cattāro vipallāsā appahīnā. </span></div><p><div class=verse-container id=ps1.8:8.9><span>Catūsu vatthūsu aṭṭha vipallāsā pahīnā, cattāro vipallāsā appahīnāti. </span></div><p><div class=verse-container id=ps1.8:8.10><span>Vipallāsakathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0001P0007.html>Previous</a><a href=/canon/en/pli/ms/sutta/kn/ps/ps0001P0009.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>