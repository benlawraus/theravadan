<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0001.html>Previous</a><a href=/canon/en/pli/ms/sutta/kn/ps/ps0003P0003.html>Next</a></div><p><div class=verse-container id=ps3.2:0.1><span>Paṭisambhidāmagga </span></div><p><div class=verse-container id=ps3.2:0.2><span>3 Paññāvagga </span></div><p><div class=verse-container id=ps3.2:0.3><span class=big-bold>3.2. Iddhikathā </span></div><p><div class=verse-container id=ps3.2:1.1><span>Kā iddhi? </span></div><p><div class=verse-container id=ps3.2:1.2><span>Kati iddhiyo? </span></div><p><div class=verse-container id=ps3.2:1.3><span>Iddhiyā kati bhūmiyo, kati pādā, kati padāni, kati mūlāni? </span></div><p><div class=verse-container id=ps3.2:1.4><span>Kā iddhīti? </span></div><p><div class=verse-container id=ps3.2:1.5><span>Ijjhanaṭṭhena iddhi. </span></div><p><div class=verse-container id=ps3.2:1.6><span>Kati iddhiyoti? </span></div><p><div class=verse-container id=ps3.2:1.7><span>Dasa iddhiyo. </span></div><p><div class=verse-container id=ps3.2:1.8><span>Iddhiyā kati bhūmiyoti? </span></div><p><div class=verse-container id=ps3.2:1.9><span>Iddhiyā catasso bhūmiyo, cattāro pādā, aṭṭha padāni, soḷasa mūlāni. </span></div><p><div class=verse-container id=ps3.2:2.1><span>Katamā dasa iddhiyo? </span></div><p><div class=verse-container id=ps3.2:2.2><span>Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena iddhi. </span></div><p><div class=verse-container id=ps3.2:3.1><span>Iddhiyā katamā catasso bhūmiyo? </span></div><p><div class=verse-container id=ps3.2:3.2><span>Vivekajābhūmi paṭhamaṁ jhānaṁ, pītisukhabhūmi dutiyaṁ jhānaṁ, upekkhāsukhabhūmi tatiyaṁ jhānaṁ, adukkhamasukhābhūmi catutthaṁ jhānaṁ. </span></div><p><div class=verse-container id=ps3.2:3.3><span>Iddhiyā imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </span></div><p><div class=verse-container id=ps3.2:4.1><span>Iddhiyā katame cattāro pādā? </span></div><p><div class=verse-container id=ps3.2:4.2><span>Idha bhikkhu chandasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ iddhipādaṁ bhāveti, vīriyasamādhipadhānasaṅkhārasamannāgataṁ iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti. </span></div><p><div class=verse-container id=ps3.2:4.3><span>Iddhiyā ime cattāro pādā iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </span></div><p><div class=verse-container id=ps3.2:5.1><span>Iddhiyā katamāni aṭṭha padāni? </span></div><p><div class=verse-container id=ps3.2:5.2><span>Chandañce bhikkhu nissāya labhati samādhiṁ, labhati cittassa ekaggataṁ. </span></div><p><div class=verse-container id=ps3.2:5.3><span>Chando na samādhi, samādhi na chando. </span></div><p><div class=verse-container id=ps3.2:5.4><span>Añño chando, añño samādhi. </span></div><p><div class=verse-container id=ps3.2:5.5><span>Vīriyañce bhikkhu nissāya labhati samādhiṁ, labhati cittassa ekaggataṁ. </span></div><p><div class=verse-container id=ps3.2:5.6><span>Vīriyaṁ na samādhi, samādhi na vīriyaṁ. </span></div><p><div class=verse-container id=ps3.2:5.7><span>Aññaṁ vīriyaṁ, añño samādhi. </span></div><p><div class=verse-container id=ps3.2:5.8><span>Cittañce bhikkhu nissāya labhati samādhiṁ, labhati cittassa ekaggataṁ. </span></div><p><div class=verse-container id=ps3.2:5.9><span>Cittaṁ na samādhi, samādhi na cittaṁ. </span></div><p><div class=verse-container id=ps3.2:5.10><span>Aññaṁ cittaṁ, añño samādhi. </span></div><p><div class=verse-container id=ps3.2:5.11><span>Vīmaṁsañce bhikkhu nissāya labhati samādhiṁ, labhati cittassa ekaggataṁ. </span></div><p><div class=verse-container id=ps3.2:5.12><span>Vīmaṁsā na samādhi, samādhi na vīmaṁsā. </span></div><p><div class=verse-container id=ps3.2:5.13><span>Aññā vīmaṁsā, añño samādhi. </span></div><p><div class=verse-container id=ps3.2:5.14><span>Iddhiyā imāni aṭṭha padāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </span></div><p><div class=verse-container id=ps3.2:6.1><span>Iddhiyā katamāni soḷasa mūlāni? </span></div><p><div class=verse-container id=ps3.2:6.2><span>Anonataṁ cittaṁ kosajje na iñjatīti—āneñjaṁ. </span></div><p><div class=verse-container id=ps3.2:6.3><span>Anunnataṁ cittaṁ uddhacce na iñjatīti—āneñjaṁ. </span></div><p><div class=verse-container id=ps3.2:6.4><span>Anabhinataṁ cittaṁ rāge na iñjatīti—āneñjaṁ. </span></div><p><div class=verse-container id=ps3.2:6.5><span>Anapanataṁ cittaṁ byāpāde na iñjatīti—āneñjaṁ. </span></div><p><div class=verse-container id=ps3.2:6.6><span>Anissitaṁ cittaṁ diṭṭhiyā na iñjatīti—āneñjaṁ. </span></div><p><div class=verse-container id=ps3.2:6.7><span>Appaṭibaddhaṁ cittaṁ chandarāge na iñjatīti—āneñjaṁ. </span></div><p><div class=verse-container id=ps3.2:6.8><span>Vippamuttaṁ cittaṁ kāmarāge na iñjatīti—āneñjaṁ. </span></div><p><div class=verse-container id=ps3.2:6.9><span>Visaññuttaṁ cittaṁ kilese na iñjatīti—āneñjaṁ. </span></div><p><div class=verse-container id=ps3.2:6.10><span>Vimariyādikataṁ cittaṁ kilesamariyāde na iñjatīti—āneñjaṁ. </span></div><p><div class=verse-container id=ps3.2:6.11><span>Ekattagataṁ cittaṁ nānattakilesehi na iñjatīti—āneñjaṁ. </span></div><p><div class=verse-container id=ps3.2:6.12><span>Saddhāya pariggahitaṁ cittaṁ assaddhiye na iñjatīti—āneñjaṁ. </span></div><p><div class=verse-container id=ps3.2:6.13><span>Vīriyena pariggahitaṁ cittaṁ kosajje na iñjatīti—āneñjaṁ. </span></div><p><div class=verse-container id=ps3.2:6.14><span>Satiyā pariggahitaṁ cittaṁ pamāde na iñjatīti—āneñjaṁ. </span></div><p><div class=verse-container id=ps3.2:6.15><span>Samādhinā pariggahitaṁ cittaṁ uddhacce na iñjatīti—āneñjaṁ. </span></div><p><div class=verse-container id=ps3.2:6.16><span>Paññāya pariggahitaṁ cittaṁ avijjāya na iñjatīti—āneñjaṁ. </span></div><p><div class=verse-container id=ps3.2:6.17><span>Obhāsagataṁ cittaṁ avijjandhakāre na iñjatīti—āneñjaṁ. </span></div><p><div class=verse-container id=ps3.2:6.18><span>Iddhiyā imāni soḷasa mūlāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </span></div><p><div class=verse-container id=ps3.2:7.0><span>3.2.1. Dasaiddhiniddesa </span></div><p><div class=verse-container id=ps3.2:7.1><span>Katamā adhiṭṭhānā iddhi? </span></div><p><div class=verse-container id=ps3.2:7.2><span>Idha bhikkhu anekavihitaṁ iddhividhaṁ paccanubhoti—</span></div><p><div class=verse-container id=ps3.2:7.3><span>ekopi hutvā bahudhā hoti, bahudhāpi hutvā eko hoti; </span></div><p><div class=verse-container id=ps3.2:7.4><span>āvibhāvaṁ tirobhāvaṁ; </span></div><p><div class=verse-container id=ps3.2:7.5><span>tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse; </span></div><p><div class=verse-container id=ps3.2:7.6><span>pathaviyāpi ummujjanimujjaṁ karoti, seyyathāpi udake; </span></div><p><div class=verse-container id=ps3.2:7.7><span>udakepi abhijjamāne gacchati, seyyathāpi pathaviyaṁ; </span></div><p><div class=verse-container id=ps3.2:7.8><span>ākāsepi pallaṅkena kamati, seyyathāpi pakkhī sakuṇo; </span></div><p><div class=verse-container id=ps3.2:7.9><span>imepi candimasūriye evaṁmahiddhike evaṁmahānubhāve pāṇinā parāmasati parimajjati; </span></div><p><div class=verse-container id=ps3.2:7.10><span>yāva brahmalokāpi kāyena vasaṁ vattetīti. </span></div><p><div class=verse-container id=ps3.2:8.1><span>Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane. </span></div><p><div class=verse-container id=ps3.2:8.2><span>Tena vuccati—</span></div><p><div class=verse-container id=ps3.2:8.3><span>“idhā”ti. </span></div><p><div class=verse-container id=ps3.2:8.4><span>Bhikkhūti puthujjanakalyāṇako vā hoti bhikkhu sekho vā arahā vā akuppadhammo. </span></div><p><div class=verse-container id=ps3.2:8.5><span>Anekavihitaṁ iddhividhaṁ paccanubhotīti nānappakāraṁ iddhividhaṁ paccanubhoti. </span></div><p><div class=verse-container id=ps3.2:8.6><span>Ekopi hutvā bahudhā hotīti pakatiyā eko bahukaṁ āvajjati, sataṁ vā sahassaṁ vā satasahassaṁ vā āvajjati. </span></div><p><div class=verse-container id=ps3.2:8.7><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:8.8><span>“bahulo homī”ti. </span></div><p><div class=verse-container id=ps3.2:8.9><span>Bahulo hoti. </span></div><p><div class=verse-container id=ps3.2:8.10><span>Yathāyasmā cūḷapanthako ekopi hutvā bahudhā hoti, evamevaṁ so iddhimā cetovasippatto ekopi hutvā bahudhā hoti. </span></div><p><div class=verse-container id=ps3.2:8.11><span>Bahudhāpi hutvā eko hotīti pakatiyā bahuko ekaṁ āvajjati; </span></div><p><div class=verse-container id=ps3.2:8.12><span>āvajjitvā ñāṇena adhiṭṭhāti—</span></div><p><div class=verse-container id=ps3.2:8.13><span>“eko homī”ti. </span></div><p><div class=verse-container id=ps3.2:8.14><span>Eko hoti. </span></div><p><div class=verse-container id=ps3.2:8.15><span>Yathāyasmā cūḷapanthako bahudhāpi hutvā eko hoti, evamevaṁ so iddhimā cetovasippatto bahudhāpi hutvā eko hoti. </span></div><p><div class=verse-container id=ps3.2:9.1><span>Āvibhāvanti kenaci anāvaṭaṁ hoti appaṭicchannaṁ vivaṭaṁ pākaṭaṁ. </span></div><p><div class=verse-container id=ps3.2:9.2><span>Tirobhāvanti kenaci āvaṭaṁ hoti paṭicchannaṁ pihitaṁ paṭikujjitaṁ. </span></div><p><div class=verse-container id=ps3.2:9.3><span>Tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāseti pakatiyā ākāsakasiṇasamāpattiyā lābhī hoti. </span></div><p><div class=verse-container id=ps3.2:9.4><span>Tirokuṭṭaṁ tiropākāraṁ tiropabbataṁ āvajjati. </span></div><p><div class=verse-container id=ps3.2:9.5><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:9.6><span>“ākāso hotū”ti. </span></div><p><div class=verse-container id=ps3.2:9.7><span>Ākāso hoti. </span></div><p><div class=verse-container id=ps3.2:9.8><span>Tirokuṭṭaṁ tiropākāraṁ tiropabbataṁ asajjamāno gacchati. </span></div><p><div class=verse-container id=ps3.2:9.9><span>Yathā manussā pakatiyā aniddhimanto kenaci anāvaṭe aparikkhitte asajjamānā gacchanti, evamevaṁ so iddhimā cetovasippatto tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse. </span></div><p><div class=verse-container id=ps3.2:10.1><span>Pathaviyāpi ummujjanimujjaṁ karoti, seyyathāpi udaketi pakatiyā āpokasiṇasamāpattiyā lābhī hoti. </span></div><p><div class=verse-container id=ps3.2:10.2><span>Pathaviṁ āvajjati. </span></div><p><div class=verse-container id=ps3.2:10.3><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:10.4><span>“udakaṁ hotū”ti. </span></div><p><div class=verse-container id=ps3.2:10.5><span>Udakaṁ hoti. </span></div><p><div class=verse-container id=ps3.2:10.6><span>So pathaviyā ummujjanimujjaṁ karoti. </span></div><p><div class=verse-container id=ps3.2:10.7><span>Yathā manussā pakatiyā aniddhimanto udake ummujjanimujjaṁ karonti, evamevaṁ so iddhimā cetovasippatto pathaviyā ummujjanimujjaṁ karoti, seyyathāpi udake. </span></div><p><div class=verse-container id=ps3.2:11.1><span>Udakepi abhijjamāne gacchati, seyyathāpi pathaviyanti pakatiyā pathavīkasiṇasamāpattiyā lābhī hoti. </span></div><p><div class=verse-container id=ps3.2:11.2><span>Udakaṁ āvajjati. </span></div><p><div class=verse-container id=ps3.2:11.3><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:11.4><span>“pathavī hotū”ti. </span></div><p><div class=verse-container id=ps3.2:11.5><span>Pathavī hoti. </span></div><p><div class=verse-container id=ps3.2:11.6><span>So abhijjamāne udake gacchati. </span></div><p><div class=verse-container id=ps3.2:11.7><span>Yathā manussā pakatiyā aniddhimanto abhijjamānāya pathaviyā gacchanti, evamevaṁ so iddhimā cetovasippatto abhijjamāne udake gacchati, seyyathāpi pathaviyaṁ. </span></div><p><div class=verse-container id=ps3.2:12.1><span>Ākāsepi pallaṅkena kamati, seyyathāpi pakkhī sakuṇoti pakatiyā pathavīkasiṇasamāpattiyā lābhī hoti. </span></div><p><div class=verse-container id=ps3.2:12.2><span>Ākāsaṁ āvajjati. </span></div><p><div class=verse-container id=ps3.2:12.3><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:12.4><span>“pathavī hotū”ti. </span></div><p><div class=verse-container id=ps3.2:12.5><span>Pathavī hoti. </span></div><p><div class=verse-container id=ps3.2:12.6><span>So ākāse antalikkhe caṅkamatipi tiṭṭhatipi nisīdatipi seyyampi kappeti. </span></div><p><div class=verse-container id=ps3.2:12.7><span>Yathā manussā pakatiyā aniddhimanto pathaviyā caṅkamantipi tiṭṭhantipi nisīdantipi seyyampi kappenti, evamevaṁ so iddhimā cetovasippatto ākāse antalikkhe caṅkamatipi tiṭṭhatipi nisīdatipi seyyampi kappeti, seyyathāpi pakkhī sakuṇo. </span></div><p><div class=verse-container id=ps3.2:13.1><span>Imepi candimasūriye evaṁmahiddhike evaṁmahānubhāve pāṇinā parāmasati parimajjatīti idha so iddhimā cetovasippatto nisinnako vā nipannako vā candimasūriye āvajjati. </span></div><p><div class=verse-container id=ps3.2:13.2><span>Āvajjitvā ñāṇena adhiṭṭhāti—</span></div><p><div class=verse-container id=ps3.2:13.3><span>“hatthapāse hotū”ti. </span></div><p><div class=verse-container id=ps3.2:13.4><span>Hatthapāse hoti. </span></div><p><div class=verse-container id=ps3.2:13.5><span>So nisinnako vā nipannako vā candimasūriye pāṇinā āmasati parāmasati parimajjati. </span></div><p><div class=verse-container id=ps3.2:13.6><span>Yathā manussā pakatiyā aniddhimanto kiñcideva rūpagataṁ hatthapāse āmasanti parāmasanti parimajjanti, evamevaṁ so iddhimā cetovasippatto nisinnako vā nipannako vā candimasūriye pāṇinā āmasati parāmasati parimajjati. </span></div><p><div class=verse-container id=ps3.2:14.1><span>Yāva brahmalokāpi kāyena vasaṁ vattetīti sace so iddhimā cetovasippatto brahmalokaṁ gantukāmo hoti, dūrepi santike adhiṭṭhāti—</span></div><p><div class=verse-container id=ps3.2:14.2><span>“santike hotū”ti. </span></div><p><div class=verse-container id=ps3.2:14.3><span>Santike hoti. </span></div><p><div class=verse-container id=ps3.2:14.4><span>Santikepi dūre adhiṭṭhāti—</span></div><p><div class=verse-container id=ps3.2:14.5><span>“dūre hotū”ti. </span></div><p><div class=verse-container id=ps3.2:14.6><span>Dūre hoti. </span></div><p><div class=verse-container id=ps3.2:14.7><span>Bahukampi thokaṁ adhiṭṭhāti—</span></div><p><div class=verse-container id=ps3.2:14.8><span>“thokaṁ hotū”ti. </span></div><p><div class=verse-container id=ps3.2:14.9><span>Thokaṁ hoti. </span></div><p><div class=verse-container id=ps3.2:14.10><span>Thokampi bahukaṁ adhiṭṭhāti—</span></div><p><div class=verse-container id=ps3.2:14.11><span>“bahukaṁ hotū”ti. </span></div><p><div class=verse-container id=ps3.2:14.12><span>Bahukaṁ hoti. </span></div><p><div class=verse-container id=ps3.2:14.13><span>Dibbena cakkhunā tassa brahmuno rūpaṁ passati. </span></div><p><div class=verse-container id=ps3.2:14.14><span>Dibbāya sotadhātuyā tassa brahmuno saddaṁ suṇāti. </span></div><p><div class=verse-container id=ps3.2:14.15><span>Cetopariyañāṇena tassa brahmuno cittaṁ pajānāti. </span></div><p><div class=verse-container id=ps3.2:14.16><span>Sace so iddhimā cetovasippatto dissamānena kāyena brahmalokaṁ gantukāmo hoti, kāyavasena cittaṁ pariṇāmeti, kāyavasena cittaṁ adhiṭṭhāti. </span></div><p><div class=verse-container id=ps3.2:14.17><span>Kāyavasena cittaṁ pariṇāmetvā, kāyavasena cittaṁ adhiṭṭhahitvā, sukhasaññañca lahusaññañca okkamitvā dissamānena kāyena brahmalokaṁ gacchati. </span></div><p><div class=verse-container id=ps3.2:14.18><span>Sace so iddhimā cetovasippatto adissamānena kāyena brahmalokaṁ gantukāmo hoti, cittavasena kāyaṁ pariṇāmeti, cittavasena kāyaṁ adhiṭṭhāti. </span></div><p><div class=verse-container id=ps3.2:14.19><span>Cittavasena kāyaṁ pariṇāmetvā, cittavasena kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ gacchati. </span></div><p><div class=verse-container id=ps3.2:14.20><span>So tassa brahmuno purato rūpiṁ abhinimmināti manomayaṁ sabbaṅgapaccaṅgiṁ ahīnindriyaṁ. </span></div><p><div class=verse-container id=ps3.2:14.21><span>Sace so iddhimā caṅkamati, nimmitopi tattha caṅkamati. </span></div><p><div class=verse-container id=ps3.2:14.22><span>Sace so iddhimā tiṭṭhati, nimmitopi tattha tiṭṭhati. </span></div><p><div class=verse-container id=ps3.2:14.23><span>Sace so iddhimā nisīdati, nimmitopi tattha nisīdati. </span></div><p><div class=verse-container id=ps3.2:14.24><span>Sace so iddhimā seyyaṁ kappeti, nimmitopi tattha seyyaṁ kappeti. </span></div><p><div class=verse-container id=ps3.2:14.25><span>Sace so iddhimā dhūmāyati, nimmitopi tattha dhūmāyati. </span></div><p><div class=verse-container id=ps3.2:14.26><span>Sace so iddhimā pajjalati, nimmitopi tattha pajjalati. </span></div><p><div class=verse-container id=ps3.2:14.27><span>Sace so iddhimā dhammaṁ bhāsati, nimmitopi tattha dhammaṁ bhāsati. </span></div><p><div class=verse-container id=ps3.2:14.28><span>Sace so iddhimā pañhaṁ pucchati, nimmitopi tattha pañhaṁ pucchati. </span></div><p><div class=verse-container id=ps3.2:14.29><span>Sace so iddhimā pañhaṁ puṭṭho visajjeti, nimmitopi tattha pañhaṁ puṭṭho visajjeti. </span></div><p><div class=verse-container id=ps3.2:14.30><span>Sace so iddhimā tena brahmunā saddhiṁ santiṭṭhati sallapati sākacchaṁ samāpajjati, nimmitopi tattha tena brahmunā saddhiṁ santiṭṭhati sallapati sākacchaṁ samāpajjati. </span></div><p><div class=verse-container id=ps3.2:14.31><span>Yaññadeva so iddhimā karoti, taṁtadeva hi so nimmito karotīti—</span></div><p><div class=verse-container id=ps3.2:14.32><span>ayaṁ adhiṭṭhānā iddhi. </span></div><p><div class=verse-container id=ps3.2:15.1><span>Katamā vikubbanā iddhi? </span></div><p><div class=verse-container id=ps3.2:15.2><span>Sikhissa bhagavato arahato sammāsambuddhassa abhibhū nāma sāvako brahmaloke ṭhito sahassilokadhātuṁ sarena viññāpesi. </span></div><p><div class=verse-container id=ps3.2:15.3><span>So dissamānenapi kāyena dhammaṁ desesi; </span></div><p><div class=verse-container id=ps3.2:15.4><span>adissamānenapi kāyena dhammaṁ desesi; </span></div><p><div class=verse-container id=ps3.2:15.5><span>dissamānenapi heṭṭhimena upaḍḍhakāyena adissamānenapi uparimena upaḍḍhakāyena dhammaṁ desesi. </span></div><p><div class=verse-container id=ps3.2:15.6><span>Dissamānenapi uparimena upaḍḍhakāyena, adissamānenapi heṭṭhimena upaḍḍhakāyena dhammaṁ desesi. </span></div><p><div class=verse-container id=ps3.2:15.7><span>So pakativaṇṇaṁ vijahitvā kumārakavaṇṇaṁ vā dasseti, nāgavaṇṇaṁ vā dasseti, supaṇṇavaṇṇaṁ vā dasseti, yakkhavaṇṇaṁ vā dasseti, indavaṇṇaṁ vā dasseti, devavaṇṇaṁ vā dasseti, brahmavaṇṇaṁ vā dasseti, samuddavaṇṇaṁ vā dasseti, pabbatavaṇṇaṁ vā dasseti, vanavaṇṇaṁ vā dasseti, sīhavaṇṇaṁ vā dasseti, byagghavaṇṇaṁ vā dasseti, dīpivaṇṇaṁ vā dasseti, hatthimpi dasseti, assampi dasseti, rathampi dasseti, pattimpi dasseti, vividhampi senābyūhaṁ dassetīti—</span></div><p><div class=verse-container id=ps3.2:15.8><span>ayaṁ vikubbanā iddhi. </span></div><p><div class=verse-container id=ps3.2:16.1><span>Katamā manomayā iddhi? </span></div><p><div class=verse-container id=ps3.2:16.2><span>Idha bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ. </span></div><p><div class=verse-container id=ps3.2:16.3><span>Seyyathāpi puriso muñjamhā īsikaṁ pavāheyya. </span></div><p><div class=verse-container id=ps3.2:16.4><span>Tassa evamassa—</span></div><p><div class=verse-container id=ps3.2:16.5><span>“ayaṁ muñjo, ayaṁ īsikā. </span></div><p><div class=verse-container id=ps3.2:16.6><span>Añño muñjo, aññā īsikā. </span></div><p><div class=verse-container id=ps3.2:16.7><span>Muñjamhā tveva īsikā pavāḷhā”ti. </span></div><p><div class=verse-container id=ps3.2:16.8><span>Seyyathā vā pana puriso asiṁ kosiyā pavāheyya. </span></div><p><div class=verse-container id=ps3.2:16.9><span>Tassa evamassa—</span></div><p><div class=verse-container id=ps3.2:16.10><span>“ayaṁ asi, ayaṁ kosi. </span></div><p><div class=verse-container id=ps3.2:16.11><span>Añño asi, aññā kosi. </span></div><p><div class=verse-container id=ps3.2:16.12><span>Kosiyā tveva asi pavāḷho”ti. </span></div><p><div class=verse-container id=ps3.2:16.13><span>Seyyathā vā pana puriso ahiṁ karaṇḍā uddhareyya. </span></div><p><div class=verse-container id=ps3.2:16.14><span>Tassa evamassa—</span></div><p><div class=verse-container id=ps3.2:16.15><span>“ayaṁ ahi, ayaṁ karaṇḍo. </span></div><p><div class=verse-container id=ps3.2:16.16><span>Añño ahi, añño karaṇḍo. </span></div><p><div class=verse-container id=ps3.2:16.17><span>Karaṇḍā tveva ahi ubbhato”ti. </span></div><p><div class=verse-container id=ps3.2:16.18><span>Evamevaṁ bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ. </span></div><p><div class=verse-container id=ps3.2:16.19><span>Ayaṁ manomayā iddhi. </span></div><p><div class=verse-container id=ps3.2:17.1><span>Katamā ñāṇavipphārā iddhi? </span></div><p><div class=verse-container id=ps3.2:17.2><span>Aniccānupassanāya niccasaññāya pahānaṭṭho ijjhatīti—</span></div><p><div class=verse-container id=ps3.2:17.3><span>ñāṇavipphārā iddhi. </span></div><p><div class=verse-container id=ps3.2:17.4><span>Dukkhānupassanāya sukhasaññāya … </span></div><p><div class=verse-container id=ps3.2:17.5><span>anattānupassanāya attasaññāya … </span></div><p><div class=verse-container id=ps3.2:17.6><span>nibbidānupassanāya nandiyā … </span></div><p><div class=verse-container id=ps3.2:17.7><span>virāgānupassanāya rāgassa … </span></div><p><div class=verse-container id=ps3.2:17.8><span>nirodhānupassanāya samudayassa … </span></div><p><div class=verse-container id=ps3.2:17.9><span>paṭinissaggānupassanāya ādānassa pahānaṭṭho ijjhatīti—</span></div><p><div class=verse-container id=ps3.2:17.10><span>ñāṇavipphārā iddhi. </span></div><p><div class=verse-container id=ps3.2:17.11><span>Āyasmato bākulassa ñāṇavipphārā iddhi, āyasmato saṅkiccassa ñāṇavipphārā iddhi, āyasmato bhūtapālassa ñāṇavipphārā iddhi. </span></div><p><div class=verse-container id=ps3.2:17.12><span>Ayaṁ ñāṇavipphārā iddhi. </span></div><p><div class=verse-container id=ps3.2:18.1><span>Katamā samādhivipphārā iddhi? </span></div><p><div class=verse-container id=ps3.2:18.2><span>Paṭhamena jhānena nīvaraṇānaṁ pahānaṭṭho ijjhatīti—</span></div><p><div class=verse-container id=ps3.2:18.3><span>samādhivipphārā iddhi. </span></div><p><div class=verse-container id=ps3.2:18.4><span>Dutiyena jhānena vitakkavicārānaṁ pahānaṭṭho ijjhatīti—</span></div><p><div class=verse-container id=ps3.2:18.5><span>samādhivipphārā iddhi. </span></div><p><div class=verse-container id=ps3.2:18.6><span>Tatiyena jhānena pītiyā pahānaṭṭho ijjhatīti …pe… </span></div><p><div class=verse-container id=ps3.2:18.7><span>catutthena jhānena sukhadukkhānaṁ pahānaṭṭho ijjhatīti …pe… </span></div><p><div class=verse-container id=ps3.2:18.8><span>ākāsānañcāyatanasamāpattiyā rūpasaññāya paṭighasaññāya nānattasaññāya pahānaṭṭho ijjhatīti …pe… </span></div><p><div class=verse-container id=ps3.2:18.9><span>viññāṇañcāyatanasamāpattiyā ākāsānañcāyatanasaññāya pahānaṭṭho ijjhatīti …pe… </span></div><p><div class=verse-container id=ps3.2:18.10><span>ākiñcaññāyatanasamāpattiyā viññāṇañcāyatanasaññāya pahānaṭṭho ijjhatīti …pe… </span></div><p><div class=verse-container id=ps3.2:18.11><span>nevasaññānāsaññāyatanasamāpattiyā ākiñcaññāyatanasaññāya pahānaṭṭho ijjhatīti—</span></div><p><div class=verse-container id=ps3.2:18.12><span>samādhivipphārā iddhi. </span></div><p><div class=verse-container id=ps3.2:18.13><span>Āyasmato sāriputtassa samādhivipphārā iddhi, āyasmato sañjīvassa samādhivipphārā iddhi, āyasmato khāṇukoṇḍaññassa samādhivipphārā iddhi, uttarāya upāsikāya samādhivipphārā iddhi, sāmāvatiyā upāsikāya samādhivipphārā iddhi. </span></div><p><div class=verse-container id=ps3.2:18.14><span>Ayaṁ samādhivipphārā iddhi. </span></div><p><div class=verse-container id=ps3.2:19.1><span>Katamā ariyā iddhi? </span></div><p><div class=verse-container id=ps3.2:19.2><span>Idha bhikkhu sace ākaṅkhati—</span></div><p><div class=verse-container id=ps3.2:19.3><span>“paṭikūle appaṭikūlasaññī vihareyyan”ti, appaṭikūlasaññī tattha viharati. </span></div><p><div class=verse-container id=ps3.2:19.4><span>Sace ākaṅkhati—</span></div><p><div class=verse-container id=ps3.2:19.5><span>“appaṭikūle paṭikūlasaññī vihareyyan”ti, paṭikūlasaññī tattha viharati. </span></div><p><div class=verse-container id=ps3.2:19.6><span>Sace ākaṅkhati—</span></div><p><div class=verse-container id=ps3.2:19.7><span>“paṭikūle ca appaṭikūle ca appaṭikūlasaññī vihareyyan”ti, appaṭikūlasaññī tattha viharati. </span></div><p><div class=verse-container id=ps3.2:19.8><span>Sace ākaṅkhati—</span></div><p><div class=verse-container id=ps3.2:19.9><span>“appaṭikūle ca paṭikūle ca paṭikūlasaññī vihareyyan”ti, paṭikūlasaññī tattha viharati. </span></div><p><div class=verse-container id=ps3.2:19.10><span>Sace ākaṅkhati—</span></div><p><div class=verse-container id=ps3.2:19.11><span>“paṭikūle ca appaṭikūle ca tadubhayaṁ abhinivajjetvā upekkhako vihareyyaṁ sato sampajāno”ti, upekkhako tattha viharati sato sampajāno. </span></div><p><div class=verse-container id=ps3.2:20.1><span>Kathaṁ paṭikūle appaṭikūlasaññī viharati? </span></div><p><div class=verse-container id=ps3.2:20.2><span>Aniṭṭhasmiṁ vatthusmiṁ mettāya vā pharati, dhātuto vā upasaṁharati. </span></div><p><div class=verse-container id=ps3.2:20.3><span>Evaṁ paṭikūle appaṭikūlasaññī viharati. </span></div><p><div class=verse-container id=ps3.2:21.1><span>Kathaṁ appaṭikūle paṭikūlasaññī viharati? </span></div><p><div class=verse-container id=ps3.2:21.2><span>Iṭṭhasmiṁ vatthusmiṁ asubhāya vā pharati, aniccato vā upasaṁharati. </span></div><p><div class=verse-container id=ps3.2:21.3><span>Evaṁ appaṭikūle paṭikūlasaññī viharati. </span></div><p><div class=verse-container id=ps3.2:22.1><span>Kathaṁ paṭikūle ca appaṭikūle ca appaṭikūlasaññī viharati? </span></div><p><div class=verse-container id=ps3.2:22.2><span>Aniṭṭhasmiñca iṭṭhasmiñca vatthusmiṁ mettāya vā pharati, dhātuto vā upasaṁharati. </span></div><p><div class=verse-container id=ps3.2:22.3><span>Evaṁ paṭikūle ca appaṭikūle ca appaṭikūlasaññī viharati. </span></div><p><div class=verse-container id=ps3.2:23.1><span>Kathaṁ appaṭikūle ca paṭikūle ca paṭikūlasaññī viharati? </span></div><p><div class=verse-container id=ps3.2:23.2><span>Iṭṭhasmiñca aniṭṭhasmiñca vatthusmiṁ asubhāya vā pharati, aniccato vā upasaṁharati. </span></div><p><div class=verse-container id=ps3.2:23.3><span>Evaṁ appaṭikūle ca paṭikūle ca paṭikūlasaññī viharati. </span></div><p><div class=verse-container id=ps3.2:24.1><span>Kathaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno? </span></div><p><div class=verse-container id=ps3.2:24.2><span>Idha bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno. </span></div><p><div class=verse-container id=ps3.2:24.3><span>Sotena saddaṁ sutvā …pe… </span></div><p><div class=verse-container id=ps3.2:24.4><span>ghānena gandhaṁ ghāyitvā … </span></div><p><div class=verse-container id=ps3.2:24.5><span>jivhāya rasaṁ sāyitvā … </span></div><p><div class=verse-container id=ps3.2:24.6><span>kāyena phoṭṭhabbaṁ phusitvā … </span></div><p><div class=verse-container id=ps3.2:24.7><span>manasā dhammaṁ viññāya neva sumano hoti na dummano, upekkhako viharati sato sampajāno. </span></div><p><div class=verse-container id=ps3.2:24.8><span>Evaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno. </span></div><p><div class=verse-container id=ps3.2:24.9><span>Ayaṁ ariyā iddhi. </span></div><p><div class=verse-container id=ps3.2:25.1><span>Katamā kammavipākajā iddhi? </span></div><p><div class=verse-container id=ps3.2:25.2><span>Sabbesaṁ pakkhīnaṁ, sabbesaṁ devānaṁ, ekaccānaṁ manussānaṁ, ekaccānaṁ vinipātikānaṁ. </span></div><p><div class=verse-container id=ps3.2:25.3><span>Ayaṁ kammavipākajā iddhi. </span></div><p><div class=verse-container id=ps3.2:26.1><span>Katamā puññavato iddhi? </span></div><p><div class=verse-container id=ps3.2:26.2><span>Rājā cakkavattī vehāsaṁ gacchati saddhiṁ caturaṅginiyā senāya, antamaso assabandhagopurise upādāya. </span></div><p><div class=verse-container id=ps3.2:26.3><span>Jotikassa gahapatissa puññavato iddhi, jaṭilassa gahapatissa puññavato iddhi, meṇḍakassa gahapatissa puññavato iddhi, ghositassa gahapatissa puññavato iddhi, pañcannaṁ mahāpuññānaṁ puññavato iddhi. </span></div><p><div class=verse-container id=ps3.2:26.4><span>Ayaṁ puññavato iddhi. </span></div><p><div class=verse-container id=ps3.2:27.1><span>Katamā vijjāmayā iddhi? </span></div><p><div class=verse-container id=ps3.2:27.2><span>Vijjādharā vijjaṁ parijappetvā vehāsaṁ gacchanti, ākāse antalikkhe hatthimpi dassenti, assampi dassenti, rathampi dassenti, pattimpi dassenti, vividhampi senābyūhaṁ dassenti. </span></div><p><div class=verse-container id=ps3.2:27.3><span>Ayaṁ vijjāmayā iddhi. </span></div><p><div class=verse-container id=ps3.2:28.1><span>Kathaṁ tattha tattha sammāpayogapaccayā ijjhanaṭṭhena iddhi? </span></div><p><div class=verse-container id=ps3.2:28.2><span>Nekkhammena kāmacchandassa pahānaṭṭho ijjhatīti—</span></div><p><div class=verse-container id=ps3.2:28.3><span>tattha tattha sammāpayogapaccayā ijjhanaṭṭhena iddhi. </span></div><p><div class=verse-container id=ps3.2:28.4><span>Abyāpādena byāpādassa pahānaṭṭho ijjhatīti—</span></div><p><div class=verse-container id=ps3.2:28.5><span>tattha tattha sammāpayogapaccayā ijjhanaṭṭhena iddhi …pe… </span></div><p><div class=verse-container id=ps3.2:28.6><span>arahattamaggena sabbakilesānaṁ pahānaṭṭho ijjhatīti—</span></div><p><div class=verse-container id=ps3.2:28.7><span>tattha tattha sammāpayogapaccayā ijjhanaṭṭhena iddhi. </span></div><p><div class=verse-container id=ps3.2:28.8><span>Evaṁ tattha tattha sammāpayogapaccayā ijjhanaṭṭhena iddhi. </span></div><p><div class=verse-container id=ps3.2:28.9><span>Imā dasa iddhiyo. </span></div><p><div class=verse-container id=ps3.2:28.10><span>Iddhikathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0003P0001.html>Previous</a><a href=/canon/en/pli/ms/sutta/kn/ps/ps0003P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>