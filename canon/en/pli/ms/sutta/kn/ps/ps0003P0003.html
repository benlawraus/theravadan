<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0002.html>Previous</a><a href=/canon/en/pli/ms/sutta/kn/ps/ps0003P0004.html>Next</a></div><p><div class=verse-container id=ps3.3:0.1><span>Paṭisambhidāmagga </span></div><p><div class=verse-container id=ps3.3:0.2><span>3 Paññāvagga </span></div><p><div class=verse-container id=ps3.3:0.3><span class=big-bold>3.3. Abhisamayakathā </span></div><p><div class=verse-container id=ps3.3:1.1><span>Abhisamayoti. </span></div><p><div class=verse-container id=ps3.3:1.2><span>Kena abhisameti? </span></div><p><div class=verse-container id=ps3.3:1.3><span>Cittena abhisameti. </span></div><p><div class=verse-container id=ps3.3:2.1><span>Hañci cittena abhisameti, tena hi aññāṇī abhisameti? </span></div><p><div class=verse-container id=ps3.3:2.2><span>Na aññāṇī abhisameti. </span></div><p><div class=verse-container id=ps3.3:2.3><span>Ñāṇena abhisameti. </span></div><p><div class=verse-container id=ps3.3:3.1><span>Hañci ñāṇena abhisameti, tena hi acittena ca ñāṇena ca acittako abhisameti? </span></div><p><div class=verse-container id=ps3.3:3.2><span>Na acittako abhisameti. </span></div><p><div class=verse-container id=ps3.3:3.3><span>Cittena ca ñāṇena ca abhisameti. </span></div><p><div class=verse-container id=ps3.3:4.1><span>Hañci cittena ca ñāṇena ca abhisameti, tena hi kāmāvacaracittena ca ñāṇena ca abhisameti? </span></div><p><div class=verse-container id=ps3.3:4.2><span>Na kāmāvacaracittena ca ñāṇena ca abhisameti. </span></div><p><div class=verse-container id=ps3.3:5.1><span>Tena hi rūpāvacaracittena ca ñāṇena ca abhisameti? </span></div><p><div class=verse-container id=ps3.3:5.2><span>Na rūpāvacaracittena ca ñāṇena ca abhisameti. </span></div><p><div class=verse-container id=ps3.3:6.1><span>Tena hi arūpāvacaracittena ca ñāṇena ca abhisameti? </span></div><p><div class=verse-container id=ps3.3:6.2><span>Na arūpāvacaracittena ca ñāṇena ca abhisameti. </span></div><p><div class=verse-container id=ps3.3:7.1><span>Tena hi kammassakatacittena ca ñāṇena ca abhisameti? </span></div><p><div class=verse-container id=ps3.3:7.2><span>Na kammassakatacittena ca ñāṇena ca abhisameti. </span></div><p><div class=verse-container id=ps3.3:8.1><span>Tena hi saccānulomikacittena ca ñāṇena ca abhisameti? </span></div><p><div class=verse-container id=ps3.3:8.2><span>Na saccānulomikacittena ca ñāṇena ca abhisameti. </span></div><p><div class=verse-container id=ps3.3:9.1><span>Tena hi atītacittena ca ñāṇena ca abhisameti? </span></div><p><div class=verse-container id=ps3.3:9.2><span>Na atītacittena ca ñāṇena ca abhisameti. </span></div><p><div class=verse-container id=ps3.3:10.1><span>Tena hi anāgatacittena ca ñāṇena ca abhisameti? </span></div><p><div class=verse-container id=ps3.3:10.2><span>Na anāgatacittena ca ñāṇena ca abhisameti. </span></div><p><div class=verse-container id=ps3.3:11.1><span>Tena hi paccuppannalokiyacittena ca ñāṇena ca abhisameti? </span></div><p><div class=verse-container id=ps3.3:11.2><span>Na paccuppannalokiyacittena ca ñāṇena ca abhisameti. </span></div><p><div class=verse-container id=ps3.3:11.3><span>Lokuttaramaggakkhaṇe paccuppannacittena ca ñāṇena ca abhisameti. </span></div><p><div class=verse-container id=ps3.3:12.1><span>Kathaṁ lokuttaramaggakkhaṇe paccuppannacittena ca ñāṇena ca abhisameti? </span></div><p><div class=verse-container id=ps3.3:12.2><span>Lokuttaramaggakkhaṇe uppādādhipateyyaṁ cittaṁ ñāṇassa hetu paccayo ca taṁsampayuttaṁ nirodhagocaraṁ dassanādhipateyyaṁ ñāṇaṁ cittassa hetu paccayo ca taṁsampayuttaṁ ñāṇaṁ nirodhagocaraṁ. </span></div><p><div class=verse-container id=ps3.3:12.3><span>Evaṁ lokuttaramaggakkhaṇe paccuppannacittena ca ñāṇena ca abhisameti. </span></div><p><div class=verse-container id=ps3.3:13.1><span>Kiṁ nu ettakoyeva abhisamayoti? </span></div><p><div class=verse-container id=ps3.3:13.2><span>Na hi. </span></div><p><div class=verse-container id=ps3.3:13.3><span>Lokuttaramaggakkhaṇe dassanābhisamayo sammādiṭṭhi, abhiniropanābhisamayo sammāsaṅkappo, pariggahābhisamayo sammāvācā, samuṭṭhānābhisamayo sammākammanto, vodānābhisamayo sammāājīvo, paggahābhisamayo sammāvāyāmo, upaṭṭhānābhisamayo sammāsati, avikkhepābhisamayo sammāsamādhi; </span></div><p><div class=verse-container id=ps3.3:13.4><span>upaṭṭhānābhisamayo satisambojjhaṅgo, pavicayābhisamayo dhammavicayasambojjhaṅgo, paggahābhisamayo vīriyasambojjhaṅgo, pharaṇābhisamayo pītisambojjhaṅgo, upasamābhisamayo passaddhisambojjhaṅgo, avikkhepābhisamayo samādhisambojjhaṅgo, paṭisaṅkhānābhisamayo upekkhāsambojjhaṅgo; </span></div><p><div class=verse-container id=ps3.3:13.5><span>assaddhiye akampiyābhisamayo saddhābalaṁ, kosajje akampiyābhisamayo vīriyabalaṁ, pamāde akampiyābhisamayo satibalaṁ, uddhacce akampiyābhisamayo samādhibalaṁ, avijjāya akampiyābhisamayo paññābalaṁ; </span></div><p><div class=verse-container id=ps3.3:13.6><span>adhimokkhābhisamayo saddhindriyaṁ, paggahābhisamayo vīriyindriyaṁ, upaṭṭhānābhisamayo satindriyaṁ, avikkhepābhisamayo samādhindriyaṁ, dassanābhisamayo paññindriyaṁ. </span></div><p><div class=verse-container id=ps3.3:13.7><span>Ādhipateyyaṭṭhena indriyābhisamayo, akampiyaṭṭhena balābhisamayo, niyyānaṭṭhena bojjhaṅgābhisamayo, hetuṭṭhena maggābhisamayo, upaṭṭhānaṭṭhena satipaṭṭhānābhisamayo, padahaṭṭhena sammappadhānābhisamayo, ijjhanaṭṭhena iddhipādābhisamayo, tathaṭṭhena saccābhisamayo, avikkhepaṭṭhena samathābhisamayo, anupassanaṭṭhena vipassanābhisamayo, ekarasaṭṭhena samathavipassanābhisamayo, anativattanaṭṭhena yuganaddhābhisamayo, saṁvaraṭṭhena sīlavisuddhiabhisamayo, avikkhepaṭṭhena visuddhiabhisamayo, dassanaṭṭhena diṭṭhivisuddhiabhisamayo, muttaṭṭhena vimokkhābhisamayo, paṭivedhaṭṭhena vijjābhisamayo, pariccāgaṭṭhena vimuttiabhisamayo, samucchedaṭṭhena khaye ñāṇaṁ abhisamayo. </span></div><p><div class=verse-container id=ps3.3:13.8><span>Chando mūlaṭṭhena abhisamayo, manasikāro samuṭṭhānaṭṭhena abhisamayo, phasso samodhānaṭṭhena abhisamayo, vedanā samosaraṇaṭṭhena abhisamayo, samādhi pamukhaṭṭhena abhisamayo, sati ādhipateyyaṭṭhena abhisamayo, paññā taduttaraṭṭhena abhisamayo, vimutti sāraṭṭhena abhisamayo, amatogadhaṁ nibbānaṁ pariyosānaṭṭhena abhisamayo. </span></div><p><div class=verse-container id=ps3.3:14.1><span>Kiṁ nu ettakoyeva abhisamayoti? </span></div><p><div class=verse-container id=ps3.3:14.2><span>Na hi. </span></div><p><div class=verse-container id=ps3.3:14.3><span>Sotāpattimaggakkhaṇe dassanābhisamayo sammādiṭṭhi …pe… </span></div><p><div class=verse-container id=ps3.3:14.4><span>amatogadhaṁ nibbānaṁ pariyosānaṭṭhena abhisamayo. </span></div><p><div class=verse-container id=ps3.3:15.1><span>Kiṁ nu ettakoyeva abhisamayoti? </span></div><p><div class=verse-container id=ps3.3:15.2><span>Na hi. </span></div><p><div class=verse-container id=ps3.3:15.3><span>Sotāpattiphalakkhaṇe dassanābhisamayo sammādiṭṭhi …pe… </span></div><p><div class=verse-container id=ps3.3:15.4><span>paṭippassaddhaṭṭhena anuppāde ñāṇaṁ abhisamayo. </span></div><p><div class=verse-container id=ps3.3:15.5><span>Chando mūlaṭṭhena abhisamayo …pe… </span></div><p><div class=verse-container id=ps3.3:15.6><span>amatogadhaṁ nibbānaṁ pariyosānaṭṭhena abhisamayo. </span></div><p><div class=verse-container id=ps3.3:16.1><span>Kiṁ nu ettakoyeva abhisamayoti? </span></div><p><div class=verse-container id=ps3.3:16.2><span>Na hi. </span></div><p><div class=verse-container id=ps3.3:16.3><span>Sakadāgāmimaggakkhaṇe …pe… </span></div><p><div class=verse-container id=ps3.3:16.4><span>sakadāgāmiphalakkhaṇe … </span></div><p><div class=verse-container id=ps3.3:16.5><span>anāgāmimaggakkhaṇe … </span></div><p><div class=verse-container id=ps3.3:16.6><span>anāgāmiphalakkhaṇe … </span></div><p><div class=verse-container id=ps3.3:16.7><span>arahattamaggakkhaṇe …pe… </span></div><p><div class=verse-container id=ps3.3:16.8><span>arahattaphalakkhaṇe dassanābhisamayo sammādiṭṭhi, abhiniropanābhisamayo sammāsaṅkappo …pe… </span></div><p><div class=verse-container id=ps3.3:16.9><span>paṭippassaddhaṭṭhena anuppāde ñāṇaṁ abhisamayo. </span></div><p><div class=verse-container id=ps3.3:16.10><span>Chando mūlaṭṭhena abhisamayo …pe… </span></div><p><div class=verse-container id=ps3.3:16.11><span>amatogadhaṁ nibbānaṁ pariyosānaṭṭhena abhisamayo. </span></div><p><div class=verse-container id=ps3.3:17.1><span>Yvāyaṁ kilese pajahati, atīte kilese pajahati …pe… </span></div><p><div class=verse-container id=ps3.3:17.2><span>anāgate kilese pajahati, paccuppanne kilese pajahati, atīte kilese pajahatīti. </span></div><p><div class=verse-container id=ps3.3:17.3><span>Hañci atīte kilese pajahati, tena hi khīṇaṁ khepeti, niruddhaṁ nirodheti, vigataṁ vigameti, atthaṅgataṁ atthaṅgameti, atītaṁ yaṁ na atthi taṁ pajahatīti? </span></div><p><div class=verse-container id=ps3.3:17.4><span>Na atīte kilese pajahatīti. </span></div><p><div class=verse-container id=ps3.3:17.5><span>Anāgate kilese pajahatīti. </span></div><p><div class=verse-container id=ps3.3:17.6><span>Hañci anāgate kilese pajahati, tena hi ajātaṁ pajahati, anibbattaṁ pajahati, anuppannaṁ pajahati, apātubhūtaṁ pajahati, anāgataṁ yaṁ na atthi taṁ pajahatīti? </span></div><p><div class=verse-container id=ps3.3:17.7><span>Na anāgate kilese pajahatīti. </span></div><p><div class=verse-container id=ps3.3:17.8><span>Paccuppanne kilese pajahatīti. </span></div><p><div class=verse-container id=ps3.3:17.9><span>Hañci paccuppanne kilese pajahati, tena hi ratto rāgaṁ pajahati, duṭṭho dosaṁ pajahati, mūḷho mohaṁ pajahati, vinibaddho mānaṁ pajahati, parāmaṭṭho diṭṭhiṁ pajahati, vikkhepagato uddhaccaṁ pajahati, aniṭṭhaṅgato vicikicchaṁ pajahati, thāmagato anusayaṁ pajahati, kaṇhasukkadhammā yuganaddhā samameva vattanti, saṅkilesikā maggabhāvanā hoti? </span></div><p><div class=verse-container id=ps3.3:18.1><span>Na hi atīte kilese pajahati, na anāgate kilese pajahati, na paccuppanne kilese pajahatīti. </span></div><p><div class=verse-container id=ps3.3:18.2><span>Hañci na atīte kilese pajahati, na anāgate …pe… </span></div><p><div class=verse-container id=ps3.3:18.3><span>na paccuppanne kilese pajahati, tena hi natthi maggabhāvanā, natthi phalasacchikiriyā, natthi kilesappahānaṁ, natthi dhammābhisamayoti? </span></div><p><div class=verse-container id=ps3.3:18.4><span>Atthi maggabhāvanā, atthi phalasacchikiriyā, atthi kilesappahānaṁ, atthi dhammābhisamayo. </span></div><p><div class=verse-container id=ps3.3:18.5><span>Yathā kathaṁ viya? </span></div><p><div class=verse-container id=ps3.3:18.6><span>Seyyathāpi taruṇo rukkho ajātaphalo. </span></div><p><div class=verse-container id=ps3.3:18.7><span>Tamenaṁ puriso mūlaṁ chindeyya. </span></div><p><div class=verse-container id=ps3.3:18.8><span>Ye tassa rukkhassa ajātaphalā, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti. </span></div><p><div class=verse-container id=ps3.3:18.9><span>Evamevaṁ uppādo hetu, uppādo paccayo kilesānaṁ nibbattiyāti. </span></div><p><div class=verse-container id=ps3.3:18.10><span>Uppāde ādīnavaṁ disvā anuppāde cittaṁ pakkhandati. </span></div><p><div class=verse-container id=ps3.3:18.11><span>Anuppāde cittassa pakkhandattā ye uppādapaccayā kilesā nibbatteyyuṁ, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti. </span></div><p><div class=verse-container id=ps3.3:18.12><span>Evaṁ hetunirodhā dukkhanirodho. </span></div><p><div class=verse-container id=ps3.3:18.13><span>Pavattaṁ hetu, nimittaṁ hetu, āyūhanā hetu. </span></div><p><div class=verse-container id=ps3.3:18.14><span>Āyūhanā paccayo kilesānaṁ nibbattiyāti. </span></div><p><div class=verse-container id=ps3.3:18.15><span>Āyūhane ādīnavaṁ disvā anāyūhane cittaṁ pakkhandati. </span></div><p><div class=verse-container id=ps3.3:18.16><span>Anāyūhane cittassa pakkhandattā, ye āyūhanapaccayā kilesā nibbatteyyuṁ, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti. </span></div><p><div class=verse-container id=ps3.3:18.17><span>Evaṁ hetunirodhā dukkhanirodho. </span></div><p><div class=verse-container id=ps3.3:18.18><span>Evaṁ atthi maggabhāvanā, atthi phalasacchikiriyā, atthi kilesappahānaṁ, atthi dhammābhisamayoti. </span></div><p><div class=verse-container id=ps3.3:18.19><span>Abhisamayakathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0003P0002.html>Previous</a><a href=/canon/en/pli/ms/sutta/kn/ps/ps0003P0004.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>