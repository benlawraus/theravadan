<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0003.html>Previous</a><a href=/canon/en/pli/ms/sutta/kn/ps/ps0002P0005.html>Next</a></div><p><div class=verse-container id=ps2.4:0.1><span>Paṭisambhidāmagga </span></div><p><div class=verse-container id=ps2.4:0.2><span>2 Yuganaddhavagga </span></div><p><div class=verse-container id=ps2.4:0.3><span class=big-bold>2.4. Mettākathā </span></div><p><div class=verse-container id=ps2.4:1.1><span>Sāvatthinidānaṁ. </span></div><p><div class=verse-container id=ps2.4:1.2><span>“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā. </span></div><p><div class=verse-container id=ps2.4:1.3><span>Katame ekādasa? </span></div><p><div class=verse-container id=ps2.4:1.4><span>Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo vippasīdati, asammūḷho kālaṁ karoti, uttari appaṭivijjhanto brahmalokūpago hoti. </span></div><p><div class=verse-container id=ps2.4:1.5><span>Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya—</span></div><p><div class=verse-container id=ps2.4:1.6><span>ime ekādasānisaṁsā pāṭikaṅkhā”. </span></div><p><div class=verse-container id=ps2.4:2.1><span>Atthi anodhiso pharaṇā mettācetovimutti, atthi odhiso pharaṇā mettācetovimutti, atthi disāpharaṇā mettācetovimutti. </span></div><p><div class=verse-container id=ps2.4:2.2><span>Katihākārehi anodhiso pharaṇā mettācetovimutti, katihākārehi odhiso pharaṇā mettācetovimutti, katihākārehi disāpharaṇā mettācetovimutti? </span></div><p><div class=verse-container id=ps2.4:2.3><span>Pañcahākārehi anodhiso pharaṇā mettācetovimutti, sattahākārehi odhiso pharaṇā mettācetovimutti, dasahākārehi disāpharaṇā mettācetovimutti. </span></div><p><div class=verse-container id=ps2.4:3.1><span>Katamehi pañcahākārehi anodhiso pharaṇā mettācetovimutti? </span></div><p><div class=verse-container id=ps2.4:3.2><span>Sabbe sattā averā abyāpajjā anīghā sukhī attānaṁ pariharantu. </span></div><p><div class=verse-container id=ps2.4:3.3><span>Sabbe pāṇā …pe… </span></div><p><div class=verse-container id=ps2.4:3.4><span>sabbe bhūtā …pe… </span></div><p><div class=verse-container id=ps2.4:3.5><span>sabbe puggalā …pe… </span></div><p><div class=verse-container id=ps2.4:3.6><span>sabbe attabhāvapariyāpannā averā abyāpajjā anīghā sukhī attānaṁ pariharantūti. </span></div><p><div class=verse-container id=ps2.4:3.7><span>Imehi pañcahākārehi anodhiso pharaṇā mettācetovimutti. </span></div><p><div class=verse-container id=ps2.4:4.1><span>Katamehi sattahākārehi odhiso pharaṇā mettācetovimutti? </span></div><p><div class=verse-container id=ps2.4:4.2><span>Sabbā itthiyo averā abyāpajjā anīghā sukhī attānaṁ pariharantu. </span></div><p><div class=verse-container id=ps2.4:4.3><span>Sabbe purisā …pe… </span></div><p><div class=verse-container id=ps2.4:4.4><span>sabbe ariyā …pe… </span></div><p><div class=verse-container id=ps2.4:4.5><span>sabbe anariyā …pe… </span></div><p><div class=verse-container id=ps2.4:4.6><span>sabbe devā …pe… </span></div><p><div class=verse-container id=ps2.4:4.7><span>sabbe manussā …pe… </span></div><p><div class=verse-container id=ps2.4:4.8><span>sabbe vinipātikā averā abyāpajjā anīghā sukhī attānaṁ pariharantūti. </span></div><p><div class=verse-container id=ps2.4:4.9><span>Imehi sattahākārehi odhiso pharaṇā mettācetovimutti. </span></div><p><div class=verse-container id=ps2.4:5.1><span>Katamehi dasahākārehi disāpharaṇā mettācetovimutti? </span></div><p><div class=verse-container id=ps2.4:5.2><span>Sabbe puratthimāya disāya sattā averā abyāpajjā anīghā sukhī attānaṁ pariharantu. </span></div><p><div class=verse-container id=ps2.4:5.3><span>Sabbe pacchimāya disāya sattā …pe… </span></div><p><div class=verse-container id=ps2.4:5.4><span>sabbe uttarāya disāya sattā …pe… </span></div><p><div class=verse-container id=ps2.4:5.5><span>sabbe dakkhiṇāya disāya sattā …pe… </span></div><p><div class=verse-container id=ps2.4:5.6><span>sabbe puratthimāya anudisāya sattā …pe… </span></div><p><div class=verse-container id=ps2.4:5.7><span>sabbe pacchimāya anudisāya sattā …pe… </span></div><p><div class=verse-container id=ps2.4:5.8><span>sabbe uttarāya anudisāya sattā …pe… </span></div><p><div class=verse-container id=ps2.4:5.9><span>sabbe dakkhiṇāya anudisāya sattā …pe… </span></div><p><div class=verse-container id=ps2.4:5.10><span>sabbe heṭṭhimāya disāya sattā …pe… </span></div><p><div class=verse-container id=ps2.4:5.11><span>sabbe uparimāya disāya sattā averā abyāpajjā anīghā sukhī attānaṁ pariharantu. </span></div><p><div class=verse-container id=ps2.4:5.12><span>Sabbe puratthimāya disāya pāṇā …pe… </span></div><p><div class=verse-container id=ps2.4:5.13><span>bhūtā … </span></div><p><div class=verse-container id=ps2.4:5.14><span>puggalā … </span></div><p><div class=verse-container id=ps2.4:5.15><span>attabhāvapariyāpannā … </span></div><p><div class=verse-container id=ps2.4:5.16><span>sabbā itthiyo … </span></div><p><div class=verse-container id=ps2.4:5.17><span>sabbe purisā … </span></div><p><div class=verse-container id=ps2.4:5.18><span>sabbe ariyā … </span></div><p><div class=verse-container id=ps2.4:5.19><span>sabbe anariyā … </span></div><p><div class=verse-container id=ps2.4:5.20><span>sabbe devā … </span></div><p><div class=verse-container id=ps2.4:5.21><span>sabbe manussā … </span></div><p><div class=verse-container id=ps2.4:5.22><span>sabbe vinipātikā averā abyāpajjā anīghā sukhī attānaṁ pariharantu. </span></div><p><div class=verse-container id=ps2.4:5.23><span>Sabbe pacchimāya disāya vinipātikā …pe… </span></div><p><div class=verse-container id=ps2.4:5.24><span>sabbe uttarāya disāya vinipātikā … </span></div><p><div class=verse-container id=ps2.4:5.25><span>sabbe dakkhiṇāya disāya vinipātikā … </span></div><p><div class=verse-container id=ps2.4:5.26><span>sabbe puratthimāya anudisāya vinipātikā … </span></div><p><div class=verse-container id=ps2.4:5.27><span>sabbe pacchimāya anudisāya vinipātikā … </span></div><p><div class=verse-container id=ps2.4:5.28><span>sabbe uttarāya anudisāya vinipātikā … </span></div><p><div class=verse-container id=ps2.4:5.29><span>sabbe dakkhiṇāya anudisāya vinipātikā … </span></div><p><div class=verse-container id=ps2.4:5.30><span>sabbe heṭṭhimāya disāya vinipātikā … </span></div><p><div class=verse-container id=ps2.4:5.31><span>sabbe uparimāya disāya vinipātikā averā abyāpajjā anīghā sukhī attānaṁ pariharantūti. </span></div><p><div class=verse-container id=ps2.4:5.32><span>Imehi dasahākārehi disāpharaṇā mettācetovimutti. </span></div><p><div class=verse-container id=ps2.4:6.0><span>2.4.1. Indriyavāra </span></div><p><div class=verse-container id=ps2.4:6.1><span>Sabbesaṁ sattānaṁ pīḷanaṁ vajjetvā apīḷanāya, upaghātaṁ vajjetvā anupaghātena, santāpaṁ vajjetvā asantāpena, pariyādānaṁ vajjetvā apariyādānena, vihesaṁ vajjetvā avihesāya, sabbe sattā averino hontu mā verino, sukhino hontu mā dukkhino, sukhitattā hontu mā dukkhitattāti—</span></div><p><div class=verse-container id=ps2.4:6.2><span>imehi aṭṭhahākārehi sabbe satte mettāyatīti—mettā. </span></div><p><div class=verse-container id=ps2.4:6.3><span>Taṁ dhammaṁ cetayatīti—ceto. </span></div><p><div class=verse-container id=ps2.4:6.4><span>Sabbabyāpādapariyuṭṭhānehi vimuccatīti—vimutti. </span></div><p><div class=verse-container id=ps2.4:6.5><span>Mettā ca ceto ca vimutti cāti—mettācetovimutti. </span></div><p><div class=verse-container id=ps2.4:7.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:7.2><span>saddhāya adhimuccati. </span></div><p><div class=verse-container id=ps2.4:7.3><span>Saddhindriyaparibhāvitā hoti mettācetovimutti. </span></div><p><div class=verse-container id=ps2.4:8.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:8.2><span>vīriyaṁ paggaṇhāti. </span></div><p><div class=verse-container id=ps2.4:8.3><span>Vīriyindriyaparibhāvitā hoti mettācetovimutti. </span></div><p><div class=verse-container id=ps2.4:9.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:9.2><span>satiṁ upaṭṭhāpeti. </span></div><p><div class=verse-container id=ps2.4:9.3><span>Satindriyaparibhāvitā hoti mettācetovimutti. </span></div><p><div class=verse-container id=ps2.4:10.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:10.2><span>cittaṁ samādahati. </span></div><p><div class=verse-container id=ps2.4:10.3><span>Samādhindriyaparibhāvitā hoti mettācetovimutti. </span></div><p><div class=verse-container id=ps2.4:11.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:11.2><span>paññāya pajānāti. </span></div><p><div class=verse-container id=ps2.4:11.3><span>Paññindriyaparibhāvitā hoti mettācetovimutti. </span></div><p><div class=verse-container id=ps2.4:12.1><span>Imāni pañcindriyāni mettāya cetovimuttiyā āsevanā honti. </span></div><p><div class=verse-container id=ps2.4:12.2><span>Imehi pañcahi indriyehi mettācetovimutti āsevīyati. </span></div><p><div class=verse-container id=ps2.4:12.3><span>Imāni pañcindriyāni mettāya cetovimuttiyā bhāvanā honti. </span></div><p><div class=verse-container id=ps2.4:12.4><span>Imehi pañcahi indriyehi mettācetovimutti bhāvīyati. </span></div><p><div class=verse-container id=ps2.4:12.5><span>Imāni pañcindriyāni mettāya cetovimuttiyā bahulīkatā honti. </span></div><p><div class=verse-container id=ps2.4:12.6><span>Imehi pañcahi indriyehi mettācetovimutti bahulīkarīyati. </span></div><p><div class=verse-container id=ps2.4:12.7><span>Imāni pañcindriyāni mettāya cetovimuttiyā alaṅkārā honti. </span></div><p><div class=verse-container id=ps2.4:12.8><span>Imehi pañcahi indriyehi mettācetovimutti svālaṅkatā hoti. </span></div><p><div class=verse-container id=ps2.4:12.9><span>Imāni pañcindriyāni mettāya cetovimuttiyā parikkhārā honti. </span></div><p><div class=verse-container id=ps2.4:12.10><span>Imehi pañcahi indriyehi mettācetovimutti suparikkhatā hoti. </span></div><p><div class=verse-container id=ps2.4:13.1><span>Imāni pañcindriyāni mettāya cetovimuttiyā parivārā honti. </span></div><p><div class=verse-container id=ps2.4:13.2><span>Imehi pañcahi indriyehi mettācetovimutti suparivutā hoti. </span></div><p><div class=verse-container id=ps2.4:13.3><span>Imāni pañcindriyāni mettāya cetovimuttiyā āsevanā honti, bhāvanā honti, bahulīkatā honti, alaṅkārā honti, parikkhārā honti, parivārā honti, pāripūrī honti, sahagatā honti, sahajātā honti, saṁsaṭṭhā honti, sampayuttā honti, pakkhandanā honti, pasīdanā honti, santiṭṭhanā honti, vimuccanā honti, “etaṁ santan”ti phassanā honti, yānīkatā honti, vatthukatā honti, anuṭṭhitā honti, paricitā honti, susamāraddhā honti, subhāvitā honti, svādhiṭṭhitā honti, susamuggatā honti, suvimuttā honti, nibbattenti jotenti patāpenti. </span></div><p><div class=verse-container id=ps2.4:14.0><span>2.4.2. Balavāra </span></div><p><div class=verse-container id=ps2.4:14.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:14.2><span>assaddhiye na kampati. </span></div><p><div class=verse-container id=ps2.4:14.3><span>Saddhābalaparibhāvitā hoti mettācetovimutti. </span></div><p><div class=verse-container id=ps2.4:15.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:15.2><span>kosajje na kampati. </span></div><p><div class=verse-container id=ps2.4:15.3><span>Vīriyabalaparibhāvitā hoti mettācetovimutti. </span></div><p><div class=verse-container id=ps2.4:16.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:16.2><span>pamāde na kampati. </span></div><p><div class=verse-container id=ps2.4:16.3><span>Satibalaparibhāvitā hoti mettācetovimutti. </span></div><p><div class=verse-container id=ps2.4:17.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:17.2><span>uddhacce na kampati. </span></div><p><div class=verse-container id=ps2.4:17.3><span>Samādhibalaparibhāvitā hoti mettācetovimutti. </span></div><p><div class=verse-container id=ps2.4:18.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:18.2><span>avijjāya na kampati. </span></div><p><div class=verse-container id=ps2.4:18.3><span>Paññābalaparibhāvitā hoti mettācetovimutti. </span></div><p><div class=verse-container id=ps2.4:19.1><span>Imāni pañca balāni mettāya cetovimuttiyā āsevanā honti. </span></div><p><div class=verse-container id=ps2.4:19.2><span>Imehi pañcahi balehi mettācetovimutti āsevīyati. </span></div><p><div class=verse-container id=ps2.4:19.3><span>Imāni pañca balāni mettāya cetovimuttiyā bhāvanā honti. </span></div><p><div class=verse-container id=ps2.4:19.4><span>Imehi pañcahi balehi mettācetovimutti bhāvīyati. </span></div><p><div class=verse-container id=ps2.4:19.5><span>Imāni pañca balāni mettāya cetovimuttiyā bahulīkatā honti. </span></div><p><div class=verse-container id=ps2.4:19.6><span>Imehi pañcahi balehi mettācetovimutti bahulīkarīyati. </span></div><p><div class=verse-container id=ps2.4:19.7><span>Imāni pañca balāni mettāya cetovimuttiyā alaṅkārā honti. </span></div><p><div class=verse-container id=ps2.4:19.8><span>Imehi pañcahi balehi mettācetovimutti svālaṅkatā hoti. </span></div><p><div class=verse-container id=ps2.4:19.9><span>Imāni pañca balāni mettāya cetovimuttiyā parikkhārā honti. </span></div><p><div class=verse-container id=ps2.4:19.10><span>Imehi pañcahi balehi mettācetovimutti suparikkhatā hoti. </span></div><p><div class=verse-container id=ps2.4:19.11><span>Imāni pañca balāni mettāya cetovimuttiyā parivārā honti. </span></div><p><div class=verse-container id=ps2.4:19.12><span>Imehi pañcahi balehi mettācetovimutti suparivutā hoti. </span></div><p><div class=verse-container id=ps2.4:19.13><span>Imāni pañca balāni mettāya cetovimuttiyā āsevanā honti, bhāvanā honti, bahulīkatā honti, alaṅkārā honti, parikkhārā honti, parivārā honti, pāripūrī honti, sahagatā honti, sahajātā honti, saṁsaṭṭhā honti, sampayuttā honti, pakkhandanā honti, pasīdanā honti, santiṭṭhanā honti, vimuccanā honti, “etaṁ santan”ti phassanā honti, yānīkatā honti, vatthukatā honti, anuṭṭhitā honti, paricitā honti, susamāraddhā honti, subhāvitā honti, svādhiṭṭhitā honti, susamuggatā honti, suvimuttā honti nibbattenti jotenti patāpenti. </span></div><p><div class=verse-container id=ps2.4:20.0><span>2.4.3. Bojjhaṅgavāra </span></div><p><div class=verse-container id=ps2.4:20.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:20.2><span>satiṁ upaṭṭhāpeti. </span></div><p><div class=verse-container id=ps2.4:20.3><span>Satisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:21.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:21.2><span>paññāya pavicināti. </span></div><p><div class=verse-container id=ps2.4:21.3><span>Dhammavicayasambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:22.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:22.2><span>vīriyaṁ paggaṇhāti. </span></div><p><div class=verse-container id=ps2.4:22.3><span>Vīriyasambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:23.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:23.2><span>pariḷāhaṁ paṭippassambheti. </span></div><p><div class=verse-container id=ps2.4:23.3><span>Pītisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:24.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:24.2><span>duṭṭhullaṁ paṭippassambheti. </span></div><p><div class=verse-container id=ps2.4:24.3><span>Passaddhisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:25.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:25.2><span>cittaṁ samādahati. </span></div><p><div class=verse-container id=ps2.4:25.3><span>Samādhisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:26.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:26.2><span>ñāṇena kilese paṭisaṅkhāti. </span></div><p><div class=verse-container id=ps2.4:26.3><span>Upekkhāsambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:27.1><span>Ime satta bojjhaṅgā mettāya cetovimuttiyā āsevanā honti. </span></div><p><div class=verse-container id=ps2.4:27.2><span>Imehi sattahi bojjhaṅgehi mettācetovimutti āsevīyati. </span></div><p><div class=verse-container id=ps2.4:27.3><span>Ime satta bojjhaṅgā mettāya cetovimuttiyā bhāvanā honti. </span></div><p><div class=verse-container id=ps2.4:27.4><span>Imehi sattahi bojjhaṅgehi mettācetovimutti bhāvīyati. </span></div><p><div class=verse-container id=ps2.4:27.5><span>Ime satta bojjhaṅgā mettāya cetovimuttiyā bahulīkatā honti. </span></div><p><div class=verse-container id=ps2.4:27.6><span>Imehi sattahi bojjhaṅgehi mettācetovimutti bahulīkarīyati. </span></div><p><div class=verse-container id=ps2.4:27.7><span>Ime satta bojjhaṅgā mettāya cetovimuttiyā alaṅkārā honti. </span></div><p><div class=verse-container id=ps2.4:27.8><span>Imehi sattahi bojjhaṅgehi mettācetovimutti svālaṅkatā hoti. </span></div><p><div class=verse-container id=ps2.4:27.9><span>Ime satta bojjhaṅgā mettāya cetovimuttiyā parikkhārā honti. </span></div><p><div class=verse-container id=ps2.4:27.10><span>Imehi sattahi bojjhaṅgehi mettācetovimutti suparikkhatā hoti. </span></div><p><div class=verse-container id=ps2.4:27.11><span>Ime satta bojjhaṅgā mettāya cetovimuttiyā parivārā honti. </span></div><p><div class=verse-container id=ps2.4:27.12><span>Imehi sattahi bojjhaṅgehi mettācetovimutti suparivutā hoti. </span></div><p><div class=verse-container id=ps2.4:27.13><span>Ime satta bojjhaṅgā mettāya cetovimuttiyā āsevanā honti, bhāvanā honti, bahulīkatā honti, alaṅkārā honti, parikkhārā honti, parivārā honti, pāripūrī honti, sahagatā honti, sahajātā honti, saṁsaṭṭhā honti, sampayuttā honti, pakkhandanā honti, pasīdanā honti, santiṭṭhanā honti, vimuccanā honti, “etaṁ santan”ti phassanā honti, yānīkatā honti, vatthukatā honti, anuṭṭhitā honti, paricitā honti, susamāraddhā honti, subhāvitā honti, svādhiṭṭhitā honti, susamuggatā honti, suvimuttā honti, nibbattenti jotenti patāpenti. </span></div><p><div class=verse-container id=ps2.4:28.0><span>2.4.4. Maggaṅgavāra </span></div><p><div class=verse-container id=ps2.4:28.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:28.2><span>sammā passati. </span></div><p><div class=verse-container id=ps2.4:28.3><span>Sammādiṭṭhiparibhāvitā hoti mettācetovimutti. </span></div><p><div class=verse-container id=ps2.4:29.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:29.2><span>sammā abhiniropeti. </span></div><p><div class=verse-container id=ps2.4:29.3><span>Sammāsaṅkappaparibhāvitā hoti mettācetovimutti. </span></div><p><div class=verse-container id=ps2.4:30.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:30.2><span>sammā pariggaṇhāti. </span></div><p><div class=verse-container id=ps2.4:30.3><span>Sammāvācāparibhāvitā hoti mettācetovimutti. </span></div><p><div class=verse-container id=ps2.4:31.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:31.2><span>sammā samuṭṭhāpeti. </span></div><p><div class=verse-container id=ps2.4:31.3><span>Sammākammantaparibhāvitā hoti mettācetovimutti. </span></div><p><div class=verse-container id=ps2.4:32.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:32.2><span>sammā vodāpeti. </span></div><p><div class=verse-container id=ps2.4:32.3><span>Sammāājīvaparibhāvitā hoti mettācetovimutti. </span></div><p><div class=verse-container id=ps2.4:33.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:33.2><span>sammā paggaṇhāti. </span></div><p><div class=verse-container id=ps2.4:33.3><span>Sammāvāyāmaparibhāvitā hoti mettācetovimutti. </span></div><p><div class=verse-container id=ps2.4:34.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:34.2><span>sammā upaṭṭhāpeti. </span></div><p><div class=verse-container id=ps2.4:34.3><span>Sammāsatiparibhāvitā hoti mettācetovimutti. </span></div><p><div class=verse-container id=ps2.4:35.1><span>Sabbe sattā averino hontu, khemino hontu, sukhino hontūti—</span></div><p><div class=verse-container id=ps2.4:35.2><span>sammā samādahati. </span></div><p><div class=verse-container id=ps2.4:35.3><span>Sammāsamādhiparibhāvitā hoti mettācetovimutti. </span></div><p><div class=verse-container id=ps2.4:36.1><span>Ime aṭṭha maggaṅgā mettāya cetovimuttiyā āsevanā honti. </span></div><p><div class=verse-container id=ps2.4:36.2><span>Imehi aṭṭhahi maggaṅgehi mettācetovimutti āsevīyati. </span></div><p><div class=verse-container id=ps2.4:36.3><span>Ime aṭṭha maggaṅgā mettāya cetovimuttiyā bhāvanā honti. </span></div><p><div class=verse-container id=ps2.4:36.4><span>Imehi aṭṭhahi maggaṅgehi mettācetovimutti bhāvīyati. </span></div><p><div class=verse-container id=ps2.4:36.5><span>Ime aṭṭha maggaṅgā mettāya cetovimuttiyā bahulīkatā honti. </span></div><p><div class=verse-container id=ps2.4:36.6><span>Imehi aṭṭhahi maggaṅgehi mettācetovimutti bahulīkarīyati. </span></div><p><div class=verse-container id=ps2.4:36.7><span>Ime aṭṭha maggaṅgā mettāya cetovimuttiyā alaṅkārā honti. </span></div><p><div class=verse-container id=ps2.4:36.8><span>Imehi aṭṭhahi maggaṅgehi mettācetovimutti svālaṅkatā honti. </span></div><p><div class=verse-container id=ps2.4:36.9><span>Ime aṭṭha maggaṅgā mettāya cetovimuttiyā parikkhārā honti. </span></div><p><div class=verse-container id=ps2.4:36.10><span>Imehi aṭṭhahi maggaṅgehi mettācetovimutti suparikkhatā hoti. </span></div><p><div class=verse-container id=ps2.4:36.11><span>Ime aṭṭha maggaṅgā mettāya cetovimuttiyā parivārā honti. </span></div><p><div class=verse-container id=ps2.4:36.12><span>Imehi aṭṭhahi maggaṅgehi mettācetovimutti suparivutā hoti. </span></div><p><div class=verse-container id=ps2.4:36.13><span>Ime aṭṭha maggaṅgā mettāya cetovimuttiyā āsevanā honti, bhāvanā honti, bahulīkatā honti, alaṅkārā honti, parikkhārā honti, parivārā honti, pāripūrī honti, sahagatā honti, sahajātā honti, saṁsaṭṭhā honti, sampayuttā honti, pakkhandanā honti, pasīdanā honti, santiṭṭhanā honti, vimuccanā honti, “etaṁ santan”ti phassanā honti, yānīkatā honti, vatthukatā honti, anuṭṭhitā honti, paricitā honti, susamāraddhā honti, subhāvitā honti, svādhiṭṭhitā honti, susamuggatā honti, suvimuttā honti nibbattenti jotenti patāpenti. </span></div><p><div class=verse-container id=ps2.4:37.1><span>Sabbesaṁ pāṇānaṁ …pe… </span></div><p><div class=verse-container id=ps2.4:37.2><span>sabbesaṁ bhūtānaṁ … </span></div><p><div class=verse-container id=ps2.4:37.3><span>sabbesaṁ puggalānaṁ … </span></div><p><div class=verse-container id=ps2.4:37.4><span>sabbesaṁ attabhāvapariyāpannānaṁ … </span></div><p><div class=verse-container id=ps2.4:37.5><span>sabbāsaṁ itthīnaṁ … </span></div><p><div class=verse-container id=ps2.4:37.6><span>sabbesaṁ purisānaṁ … </span></div><p><div class=verse-container id=ps2.4:37.7><span>sabbesaṁ ariyānaṁ … </span></div><p><div class=verse-container id=ps2.4:37.8><span>sabbesaṁ anariyānaṁ … </span></div><p><div class=verse-container id=ps2.4:37.9><span>sabbesaṁ devānaṁ … </span></div><p><div class=verse-container id=ps2.4:37.10><span>sabbesaṁ manussānaṁ … </span></div><p><div class=verse-container id=ps2.4:37.11><span>sabbesaṁ vinipātikānaṁ pīḷanaṁ vajjetvā apīḷanāya, upaghātaṁ vajjetvā anupaghātena, santāpaṁ vajjetvā asantāpena, pariyādānaṁ vajjetvā apariyādānena, vihesaṁ vajjetvā avihesāya, sabbe vinipātikā averino hontu mā verino, sukhino hontu mā dukkhino, sukhitattā hontu mā dukkhitattāti—</span></div><p><div class=verse-container id=ps2.4:37.12><span>imehi aṭṭhahākārehi sabbe vinipātike mettāyatīti—mettā. </span></div><p><div class=verse-container id=ps2.4:37.13><span>Taṁ dhammaṁ cetayatīti—ceto. </span></div><p><div class=verse-container id=ps2.4:37.14><span>Sabbabyāpādapariyuṭṭhānehi vimuccatīti—vimutti. </span></div><p><div class=verse-container id=ps2.4:37.15><span>Mettā ca ceto ca vimutti cāti—mettācetovimutti. </span></div><p><div class=verse-container id=ps2.4:38.1><span>Sabbe vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:38.2><span>saddhāya adhimuccati. </span></div><p><div class=verse-container id=ps2.4:38.3><span>Saddhindriyaparibhāvitā hoti mettācetovimutti …pe… </span></div><p><div class=verse-container id=ps2.4:38.4><span>nibbattenti jotenti patāpenti. </span></div><p><div class=verse-container id=ps2.4:39.1><span>Sabbesaṁ puratthimāya disāya sattānaṁ …pe… </span></div><p><div class=verse-container id=ps2.4:39.2><span>sabbesaṁ pacchimāya disāya sattānaṁ … </span></div><p><div class=verse-container id=ps2.4:39.3><span>sabbesaṁ uttarāya disāya sattānaṁ … </span></div><p><div class=verse-container id=ps2.4:39.4><span>sabbesaṁ dakkhiṇāya disāya sattānaṁ … </span></div><p><div class=verse-container id=ps2.4:39.5><span>sabbesaṁ puratthimāya anudisāya sattānaṁ … </span></div><p><div class=verse-container id=ps2.4:39.6><span>sabbesaṁ pacchimāya anudisāya sattānaṁ … </span></div><p><div class=verse-container id=ps2.4:39.7><span>sabbesaṁ uttarāya anudisāya sattānaṁ … </span></div><p><div class=verse-container id=ps2.4:39.8><span>sabbesaṁ dakkhiṇāya anudisāya sattānaṁ … </span></div><p><div class=verse-container id=ps2.4:39.9><span>sabbesaṁ heṭṭhimāya disāya sattānaṁ … </span></div><p><div class=verse-container id=ps2.4:39.10><span>sabbesaṁ uparimāya disāya sattānaṁ pīḷanaṁ vajjetvā apīḷanāya, upaghātaṁ vajjetvā anupaghātena, santāpaṁ vajjetvā asantāpena, pariyādānaṁ vajjetvā apariyādānena, vihesaṁ vajjetvā avihesāya, sabbe uparimāya disāya sattā averino hontu mā verino, sukhino hontu mā dukkhino, sukhitattā hontu mā dukkhitattāti—</span></div><p><div class=verse-container id=ps2.4:39.11><span>imehi aṭṭhahākārehi sabbe uparimāya disāya satte mettāyatīti—mettā. </span></div><p><div class=verse-container id=ps2.4:39.12><span>Taṁ dhammaṁ cetayatīti—ceto. </span></div><p><div class=verse-container id=ps2.4:39.13><span>Sabbabyāpādapariyuṭṭhānehi vimuccatīti—vimutti. </span></div><p><div class=verse-container id=ps2.4:39.14><span>Mettā ca ceto ca vimutti cāti—mettācetovimutti. </span></div><p><div class=verse-container id=ps2.4:40.1><span>Sabbe uparimāya disāya sattā averino hontu, khemino hontu, sukhino hontūti—</span></div><p><div class=verse-container id=ps2.4:40.2><span>saddhāya adhimuccati. </span></div><p><div class=verse-container id=ps2.4:40.3><span>Saddhindriyaparibhāvitā hoti mettācetovimutti …pe… </span></div><p><div class=verse-container id=ps2.4:40.4><span>nibbattenti jotenti patāpenti. </span></div><p><div class=verse-container id=ps2.4:41.1><span>Sabbesaṁ puratthimāya disāya pāṇānaṁ …pe… </span></div><p><div class=verse-container id=ps2.4:41.2><span>bhūtānaṁ … </span></div><p><div class=verse-container id=ps2.4:41.3><span>puggalānaṁ … </span></div><p><div class=verse-container id=ps2.4:41.4><span>attabhāvapariyāpannānaṁ … </span></div><p><div class=verse-container id=ps2.4:41.5><span>sabbāsaṁ itthīnaṁ … </span></div><p><div class=verse-container id=ps2.4:41.6><span>sabbesaṁ purisānaṁ … </span></div><p><div class=verse-container id=ps2.4:41.7><span>sabbesaṁ ariyānaṁ … </span></div><p><div class=verse-container id=ps2.4:41.8><span>sabbesaṁ anariyānaṁ … </span></div><p><div class=verse-container id=ps2.4:41.9><span>sabbesaṁ devānaṁ … </span></div><p><div class=verse-container id=ps2.4:41.10><span>sabbesaṁ manussānaṁ … </span></div><p><div class=verse-container id=ps2.4:41.11><span>sabbesaṁ vinipātikānaṁ … </span></div><p><div class=verse-container id=ps2.4:41.12><span>sabbesaṁ pacchimāya disāya vinipātikānaṁ … </span></div><p><div class=verse-container id=ps2.4:41.13><span>sabbesaṁ uttarāya disāya vinipātikānaṁ … </span></div><p><div class=verse-container id=ps2.4:41.14><span>sabbesaṁ dakkhiṇāya disāya vinipātikānaṁ … </span></div><p><div class=verse-container id=ps2.4:41.15><span>sabbesaṁ puratthimāya anudisāya vinipātikānaṁ … </span></div><p><div class=verse-container id=ps2.4:41.16><span>sabbesaṁ pacchimāya anudisāya vinipātikānaṁ … </span></div><p><div class=verse-container id=ps2.4:41.17><span>sabbesaṁ uttarāya anudisāya vinipātikānaṁ … </span></div><p><div class=verse-container id=ps2.4:41.18><span>sabbesaṁ dakkhiṇāya anudisāya vinipātikānaṁ … </span></div><p><div class=verse-container id=ps2.4:41.19><span>sabbesaṁ heṭṭhimāya disāya vinipātikānaṁ … </span></div><p><div class=verse-container id=ps2.4:41.20><span>sabbesaṁ uparimāya disāya vinipātikānaṁ pīḷanaṁ vajjetvā apīḷanāya, upaghātaṁ vajjetvā anupaghātena, santāpaṁ vajjetvā asantāpena, pariyādānaṁ vajjetvā apariyādānena, vihesaṁ vajjetvā avihesāya, sabbe uparimāya disāya vinipātikā averino hontu mā verino, sukhino hontu mā dukkhino, sukhitattā hontu mā dukkhitattāti—</span></div><p><div class=verse-container id=ps2.4:41.21><span>imehi aṭṭhahākārehi sabbe uparimāya disāya vinipātike mettāyatīti—mettā. </span></div><p><div class=verse-container id=ps2.4:41.22><span>Taṁ dhammaṁ cetayatīti—ceto. </span></div><p><div class=verse-container id=ps2.4:41.23><span>Sabbabyāpādapariyuṭṭhānehi vimuccatīti—vimutti. </span></div><p><div class=verse-container id=ps2.4:41.24><span>Mettā ca ceto ca vimutti cāti—mettācetovimutti. </span></div><p><div class=verse-container id=ps2.4:42.1><span>Sabbe uparimāya disāya vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:42.2><span>saddhāya adhimuccati. </span></div><p><div class=verse-container id=ps2.4:42.3><span>Saddhindriyaparibhāvitā hoti mettācetovimutti. </span></div><p><div class=verse-container id=ps2.4:43.1><span>Sabbe uparimāya disāya vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:43.2><span>vīriyaṁ paggaṇhāti. </span></div><p><div class=verse-container id=ps2.4:43.3><span>Vīriyindriyaparibhāvitā hoti mettācetovimutti. </span></div><p><div class=verse-container id=ps2.4:44.1><span>Satiṁ upaṭṭhāpeti. </span></div><p><div class=verse-container id=ps2.4:44.2><span>Satindriyaparibhāvitā hoti mettācetovimutti. </span></div><p><div class=verse-container id=ps2.4:44.3><span>Cittaṁ samādahati. </span></div><p><div class=verse-container id=ps2.4:44.4><span>Samādhindriyaparibhāvitā hoti mettācetovimutti. </span></div><p><div class=verse-container id=ps2.4:44.5><span>Paññāya pajānāti. </span></div><p><div class=verse-container id=ps2.4:44.6><span>Paññindriyaparibhāvitā hoti mettācetovimutti. </span></div><p><div class=verse-container id=ps2.4:45.1><span>Imāni pañcindriyāni mettāya cetovimuttiyā āsevanā honti. </span></div><p><div class=verse-container id=ps2.4:45.2><span>Imehi pañcahi indriyehi mettācetovimutti āsevīyati …pe… </span></div><p><div class=verse-container id=ps2.4:45.3><span>nibbattenti jotenti patāpenti. </span></div><p><div class=verse-container id=ps2.4:46.1><span>Sabbe uparimāya disāya vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:46.2><span>assaddhiye na kampati, saddhābalaparibhāvitā hoti mettācetovimutti. </span></div><p><div class=verse-container id=ps2.4:46.3><span>Kosajje na kampati, vīriyabalaparibhāvitā hoti mettācetovimutti. </span></div><p><div class=verse-container id=ps2.4:46.4><span>Pamāde na kampati, satibalaparibhāvitā hoti mettācetovimutti. </span></div><p><div class=verse-container id=ps2.4:46.5><span>Uddhacce na kampati, samādhibalaparibhāvitā hoti mettācetovimutti. </span></div><p><div class=verse-container id=ps2.4:46.6><span>Avijjāya na kampati, paññābalaparibhāvitā hoti mettācetovimutti. </span></div><p><div class=verse-container id=ps2.4:47.1><span>Imāni pañca balāni mettāya cetovimuttiyā āsevanā honti. </span></div><p><div class=verse-container id=ps2.4:47.2><span>Imehi pañcahi balehi mettācetovimutti āsevīyati …pe… </span></div><p><div class=verse-container id=ps2.4:47.3><span>nibbattenti jotenti patāpenti. </span></div><p><div class=verse-container id=ps2.4:48.1><span>Sabbe uparimāya disāya vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:48.2><span>satiṁ upaṭṭhāpeti. </span></div><p><div class=verse-container id=ps2.4:48.3><span>Satisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.1><span>Paññāya pavicināti, dhammavicayasambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.2><span>Vīriyaṁ paggaṇhāti, vīriyasambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.3><span>Pariḷāhaṁ paṭippassambheti, pītisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.4><span>Duṭṭhullaṁ paṭippassambheti, passaddhisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.5><span>Cittaṁ samādahati, samādhisambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:49.6><span>Ñāṇena kilese paṭisaṅkhāti, upekkhāsambojjhaṅgaparibhāvitā hoti mettācetovimutti. </span></div><p><div class=verse-container id=ps2.4:50.1><span>Ime satta bojjhaṅgā mettāya cetovimuttiyā āsevanā honti. </span></div><p><div class=verse-container id=ps2.4:50.2><span>Imehi sattahi bojjhaṅgehi mettācetovimutti āsevīyati …pe… </span></div><p><div class=verse-container id=ps2.4:50.3><span>nibbattenti jotenti patāpenti. </span></div><p><div class=verse-container id=ps2.4:51.1><span>Sabbe uparimāya disāya vinipātikā averino hontu, khemino hontu, sukhino hontūti—</span></div><p><div class=verse-container id=ps2.4:51.2><span>sammā passati, sammādiṭṭhi paribhāvitā hoti mettācetovimutti. </span></div><p><div class=verse-container id=ps2.4:51.3><span>Sammā abhiniropeti, sammāsaṅkappaparibhāvitā hoti mettācetovimutti. </span></div><p><div class=verse-container id=ps2.4:51.4><span>Sammā pariggaṇhāti, sammāvācāparibhāvitā hoti mettācetovimutti. </span></div><p><div class=verse-container id=ps2.4:51.5><span>Sammā samuṭṭhāpeti, sammākammantaparibhāvitā hoti mettācetovimutti. </span></div><p><div class=verse-container id=ps2.4:51.6><span>Sammā vodāpeti, sammāājīvaparibhāvitā hoti mettācetovimutti. </span></div><p><div class=verse-container id=ps2.4:51.7><span>Sammā paggaṇhāti, sammāvāyāmaparibhāvitā hoti mettācetovimutti. </span></div><p><div class=verse-container id=ps2.4:51.8><span>Sammā upaṭṭhāti, sammāsatiparibhāvitā hoti mettācetovimutti. </span></div><p><div class=verse-container id=ps2.4:51.9><span>Sammā samādahati, sammāsamādhiparibhāvitā hoti mettācetovimutti. </span></div><p><div class=verse-container id=ps2.4:52.1><span>Ime aṭṭha maggaṅgā mettāya cetovimuttiyā āsevanā honti. </span></div><p><div class=verse-container id=ps2.4:52.2><span>Imehi aṭṭhahi maggaṅgehi mettācetovimutti āsevīyati …pe… </span></div><p><div class=verse-container id=ps2.4:52.3><span>ime aṭṭha maggaṅgā mettāya cetovimuttiyā paribhāvitā honti. </span></div><p><div class=verse-container id=ps2.4:52.4><span>Imehi aṭṭhahi maggaṅgehi mettācetovimutti suparivutā hoti. </span></div><p><div class=verse-container id=ps2.4:52.5><span>Ime aṭṭha maggaṅgā mettāya cetovimuttiyā āsevanā honti, bhāvanā honti, bahulīkatā honti, alaṅkārā honti, parikkhārā honti, parivārā honti, pāripūrī honti, sahagatā honti, sahajātā honti, saṁsaṭṭhā honti, sampayuttā honti, pakkhandanā honti, pasīdanā honti, santiṭṭhanā honti, vimuccanā honti, “etaṁ santan”ti phassanā honti, yānīkatā honti, vatthukatā honti, anuṭṭhitā honti, paricitā honti, susamāraddhā honti, subhāvitā honti, svādhiṭṭhitā honti, susamuggatā honti, suvimuttā honti nibbattenti jotenti patāpentīti. </span></div><p><div class=verse-container id=ps2.4:52.6><span>Mettākathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0002P0003.html>Previous</a><a href=/canon/en/pli/ms/sutta/kn/ps/ps0002P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>