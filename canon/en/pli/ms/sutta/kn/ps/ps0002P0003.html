<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0002.html>Previous</a><a href=/canon/en/pli/ms/sutta/kn/ps/ps0002P0004.html>Next</a></div><p id=ps2.3:0.1><span class=root>Paṭisambhidāmagga </span><br><p id=ps2.3:0.2><span class=root>2 Yuganaddhavagga </span><br><p id=ps2.3:0.3><span class="root big-bold">2.3. Bojjhaṅgakathā </span><br><p id=ps2.3:1.1><span class=root>Sāvatthinidānaṁ. </span><br><p id=ps2.3:1.2><span class=root>“Sattime, bhikkhave, bojjhaṅgā. </span><br><p id=ps2.3:1.3><span class=root>Katame satta? </span><br><p id=ps2.3:1.4><span class=root>Satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo—</span><br><p id=ps2.3:1.5><span class=root>ime kho, bhikkhave, satta bojjhaṅgā”. </span><br><p id=ps2.3:2.1><span class=root>Bojjhaṅgāti kenaṭṭhena bojjhaṅgā? </span><br><p id=ps2.3:2.2><span class=root>Bodhāya saṁvattantīti—bojjhaṅgā. </span><br><p id=ps2.3:2.3><span class=root>Bujjhantīti— bojjhaṅgā. </span><br><p id=ps2.3:2.4><span class=root>Anubujjhantīti—bojjhaṅgā. </span><br><p id=ps2.3:2.5><span class=root>Paṭibujjhantīti—bojjhaṅgā. </span><br><p id=ps2.3:2.6><span class=root>Sambujjhantīti—bojjhaṅgā. </span><br><p id=ps2.3:3.1><span class=root>Bujjhanaṭṭhena bojjhaṅgā, anubujjhanaṭṭhena bojjhaṅgā, paṭibujjhanaṭṭhena bojjhaṅgā, sambujjhanaṭṭhena bojjhaṅgā. </span><br><p id=ps2.3:4.1><span class=root>Bodhentīti—bojjhaṅgā. </span><br><p id=ps2.3:4.2><span class=root>Anubodhentīti—bojjhaṅgā. </span><br><p id=ps2.3:4.3><span class=root>Paṭibodhentīti—bojjhaṅgā. </span><br><p id=ps2.3:4.4><span class=root>Sambodhentīti—bojjhaṅgā. </span><br><p id=ps2.3:5.1><span class=root>Bodhanaṭṭhena bojjhaṅgā, anubodhanaṭṭhena bojjhaṅgā, paṭibodhanaṭṭhena bojjhaṅgā, sambodhanaṭṭhena bojjhaṅgā. </span><br><p id=ps2.3:6.1><span class=root>Bodhipakkhiyaṭṭhena bojjhaṅgā, anubodhipakkhiyaṭṭhena bojjhaṅgā, paṭibodhipakkhiyaṭṭhena bojjhaṅgā, sambodhipakkhiyaṭṭhena bojjhaṅgā. </span><br><p id=ps2.3:6.2><span class=root>(Pañcamacatukkaṁ) </span><br><p id=ps2.3:7.1><span class=root>Buddhilabhanaṭṭhena bojjhaṅgā, buddhipaṭilabhanaṭṭhena bojjhaṅgā, buddhiropanaṭṭhena bojjhaṅgā, buddhiabhiropanaṭṭhena bojjhaṅgā, buddhipāpanaṭṭhena bojjhaṅgā, buddhisampāpanaṭṭhena bojjhaṅgā. </span><br><p id=ps2.3:7.2><span class=root>(Chakkaṁ) </span><br><p id=ps2.3:8.0><span class=root>2.3.1. Mūlamūlakādidasaka </span><br><p id=ps2.3:8.1><span class=root>Mūlaṭṭhena bojjhaṅgā, mūlacariyaṭṭhena bojjhaṅgā, mūlapariggahaṭṭhena bojjhaṅgā, mūlaparivāraṭṭhena bojjhaṅgā, mūlaparipūraṇaṭṭhena bojjhaṅgā, mūlaparipākaṭṭhena bojjhaṅgā, mūlapaṭisambhidaṭṭhena bojjhaṅgā, mūlapaṭisambhidāpāpanaṭṭhena bojjhaṅgā, mūlapaṭisambhidāya vasībhāvaṭṭhena bojjhaṅgā, mūlapaṭisambhidāya vasībhāvappattānampi bojjhaṅgā. </span><br><p id=ps2.3:9.1><span class=root>Hetuṭṭhena bojjhaṅgā, hetucariyaṭṭhena bojjhaṅgā, hetupariggahaṭṭhena bojjhaṅgā, hetuparivāraṭṭhena bojjhaṅgā, hetuparipūraṇaṭṭhena bojjhaṅgā, hetuparipākaṭṭhena bojjhaṅgā, hetupaṭisambhidaṭṭhena bojjhaṅgā, hetupaṭisambhidāpāpanaṭṭhena bojjhaṅgā, hetupaṭisambhidāya vasībhāvaṭṭhena bojjhaṅgā, hetupaṭisambhidāya vasībhāvappattānampi bojjhaṅgā. </span><br><p id=ps2.3:10.1><span class=root>Paccayaṭṭhena bojjhaṅgā, paccayacariyaṭṭhena bojjhaṅgā, paccayapariggahaṭṭhena bojjhaṅgā, paccayaparivāraṭṭhena bojjhaṅgā, paccayaparipūraṇaṭṭhena bojjhaṅgā, paccayaparipākaṭṭhena bojjhaṅgā, paccayapaṭisambhidaṭṭhena bojjhaṅgā, paccayapaṭisambhidāpāpanaṭṭhena bojjhaṅgā, paccayapaṭisambhidāya vasībhāvaṭṭhena bojjhaṅgā, paccayapaṭisambhidāya vasībhāvappattānampi bojjhaṅgā. </span><br><p id=ps2.3:11.1><span class=root>Visuddhaṭṭhena bojjhaṅgā, visuddhicariyaṭṭhena bojjhaṅgā, visuddhipariggahaṭṭhena bojjhaṅgā, visuddhiparivāraṭṭhena bojjhaṅgā, visuddhiparipūraṇaṭṭhena bojjhaṅgā, visuddhiparipākaṭṭhena bojjhaṅgā, visuddhipaṭisambhidaṭṭhena bojjhaṅgā, visuddhipaṭisambhidāpāpanaṭṭhena bojjhaṅgā, visuddhipaṭisambhidāya vasībhāvaṭṭhena bojjhaṅgā, visuddhipaṭisambhidāya vasībhāvappattānampi bojjhaṅgā. </span><br><p id=ps2.3:12.1><span class=root>Anavajjaṭṭhena bojjhaṅgā, anavajjacariyaṭṭhena bojjhaṅgā, anavajjapariggahaṭṭhena bojjhaṅgā, anavajjaparivāraṭṭhena bojjhaṅgā, anavajjaparipūraṇaṭṭhena bojjhaṅgā, anavajjaparipākaṭṭhena bojjhaṅgā, anavajjapaṭisambhidaṭṭhena bojjhaṅgā, anavajjapaṭisambhidāpāpanaṭṭhena bojjhaṅgā, anavajjapaṭisambhidāya vasībhāvaṭṭhena bojjhaṅgā, anavajjapaṭisambhidāya vasībhāvappattānampi bojjhaṅgā. </span><br><p id=ps2.3:13.1><span class=root>Nekkhammaṭṭhena bojjhaṅgā, nekkhammacariyaṭṭhena bojjhaṅgā, nekkhammapariggahaṭṭhena bojjhaṅgā, nekkhammaparivāraṭṭhena bojjhaṅgā, nekkhammaparipūraṇaṭṭhena bojjhaṅgā, nekkhammaparipākaṭṭhena bojjhaṅgā, nekkhammapaṭisambhidaṭṭhena bojjhaṅgā, nekkhammapaṭisambhidāpāpanaṭṭhena bojjhaṅgā, nekkhammapaṭisambhidāya vasībhāvaṭṭhena bojjhaṅgā, nekkhammapaṭisambhidāya vasībhāvappattānampi bojjhaṅgā. </span><br><p id=ps2.3:14.1><span class=root>Vimuttaṭṭhena bojjhaṅgā, vimutticariyaṭṭhena bojjhaṅgā, vimuttipariggahaṭṭhena bojjhaṅgā, vimuttiparivāraṭṭhena bojjhaṅgā, vimuttiparipūraṇaṭṭhena bojjhaṅgā, vimuttiparipākaṭṭhena bojjhaṅgā, vimuttipaṭisambhidaṭṭhena bojjhaṅgā, vimuttipaṭisambhidāpāpanaṭṭhena bojjhaṅgā, vimuttipaṭisambhidāya vasībhāvaṭṭhena bojjhaṅgā, vimuttipaṭisambhidāya vasībhāvappattānampi bojjhaṅgā. </span><br><p id=ps2.3:15.1><span class=root>Anāsavaṭṭhena bojjhaṅgā, anāsavacariyaṭṭhena bojjhaṅgā, anāsavapariggahaṭṭhena bojjhaṅgā, anāsavaparivāraṭṭhena bojjhaṅgā, anāsavaparipūraṇaṭṭhena bojjhaṅgā, anāsavaparipākaṭṭhena bojjhaṅgā, anāsavapaṭisambhidaṭṭhena bojjhaṅgā, anāsavapaṭisambhidāpāpanaṭṭhena bojjhaṅgā, anāsavapaṭisambhidāya vasībhāvaṭṭhena bojjhaṅgā, anāsavapaṭisambhidāya vasībhāvappattānampi bojjhaṅgā. </span><br><p id=ps2.3:16.1><span class=root>Vivekaṭṭhena bojjhaṅgā, vivekacariyaṭṭhena bojjhaṅgā, vivekapariggahaṭṭhena bojjhaṅgā, vivekaparivāraṭṭhena bojjhaṅgā, vivekaparipūraṇaṭṭhena bojjhaṅgā, vivekaparipākaṭṭhena bojjhaṅgā, vivekapaṭisambhidaṭṭhena bojjhaṅgā, vivekapaṭisambhidāpāpanaṭṭhena bojjhaṅgā, vivekapaṭisambhidāya vasībhāvaṭṭhena bojjhaṅgā, vivekapaṭisambhidāya vasībhāvappattānampi bojjhaṅgā. </span><br><p id=ps2.3:17.1><span class=root>Vosaggaṭṭhena bojjhaṅgā, vosaggacariyaṭṭhena bojjhaṅgā, vosaggapariggahaṭṭhena bojjhaṅgā, vosaggaparivāraṭṭhena bojjhaṅgā, vosaggaparipūraṇaṭṭhena bojjhaṅgā, vosaggaparipākaṭṭhena bojjhaṅgā, vosaggapaṭisambhidaṭṭhena bojjhaṅgā, vosaggapaṭisambhidāpāpanaṭṭhena bojjhaṅgā, vosaggapaṭisambhidāya vasībhāvaṭṭhena bojjhaṅgā, vosaggapaṭisambhidāya vasībhāvappattānampi bojjhaṅgā. </span><br><p id=ps2.3:18.1><span class=root>Mūlaṭṭhaṁ bujjhantīti—bojjhaṅgā. </span><br><p id=ps2.3:18.2><span class=root>Hetuṭṭhaṁ bujjhantīti—bojjhaṅgā. </span><br><p id=ps2.3:18.3><span class=root>Paccayaṭṭhaṁ bujjhantīti—bojjhaṅgā. </span><br><p id=ps2.3:18.4><span class=root>Visuddhaṭṭhaṁ bujjhantīti—bojjhaṅgā. </span><br><p id=ps2.3:18.5><span class=root>Anavajjaṭṭhaṁ bujjhantīti—bojjhaṅgā. </span><br><p id=ps2.3:18.6><span class=root>Nekkhammaṭṭhaṁ bujjhantīti—bojjhaṅgā. </span><br><p id=ps2.3:18.7><span class=root>Vimuttaṭṭhaṁ bujjhantīti—bojjhaṅgā. </span><br><p id=ps2.3:18.8><span class=root>Anāsavaṭṭhaṁ bujjhantīti—bojjhaṅgā. </span><br><p id=ps2.3:18.9><span class=root>Vivekaṭṭhaṁ bujjhantīti—bojjhaṅgā. </span><br><p id=ps2.3:18.10><span class=root>Vosaggaṭṭhaṁ bujjhantīti—bojjhaṅgā. </span><br><p id=ps2.3:19.1><span class=root>Mūlacariyaṭṭhaṁ bujjhantīti—bojjhaṅgā. </span><br><p id=ps2.3:19.2><span class=root>Hetucariyaṭṭhaṁ bujjhantīti—bojjhaṅgā. </span><br><p id=ps2.3:19.3><span class=root>Paccayacariyaṭṭhaṁ bujjhantīti—bojjhaṅgā. </span><br><p id=ps2.3:19.4><span class=root>Visuddhicariyaṭṭhaṁ bujjhantīti—bojjhaṅgā. </span><br><p id=ps2.3:19.5><span class=root>Anavajjacariyaṭṭhaṁ bujjhantīti—bojjhaṅgā. </span><br><p id=ps2.3:19.6><span class=root>Nekkhammacariyaṭṭhaṁ bujjhantīti—bojjhaṅgā. </span><br><p id=ps2.3:19.7><span class=root>Vimutticariyaṭṭhaṁ bujjhantīti—bojjhaṅgā. </span><br><p id=ps2.3:19.8><span class=root>Anāsavacariyaṭṭhaṁ bujjhantīti—bojjhaṅgā. </span><br><p id=ps2.3:19.9><span class=root>Vivekacariyaṭṭhaṁ bujjhantīti—bojjhaṅgā. </span><br><p id=ps2.3:19.10><span class=root>Vosaggacariyaṭṭhaṁ bujjhantīti—bojjhaṅgā. </span><br><p id=ps2.3:20.1><span class=root>Mūlapariggahaṭṭhaṁ bujjhantīti—bojjhaṅgā …pe… </span><br><p id=ps2.3:20.2><span class=root>vosaggapariggahaṭṭhaṁ bujjhantīti—bojjhaṅgā. </span><br><p id=ps2.3:20.3><span class=root>Mūlaparivāraṭṭhaṁ bujjhantīti—bojjhaṅgā …pe… </span><br><p id=ps2.3:20.4><span class=root>vosaggaparivāraṭṭhaṁ bujjhantīti—bojjhaṅgā. </span><br><p id=ps2.3:20.5><span class=root>Mūlaparipūraṇaṭṭhaṁ bujjhantīti—bojjhaṅgā …pe… </span><br><p id=ps2.3:20.6><span class=root>vosaggaparipūraṭṭhaṁ bujjhantīti—bojjhaṅgā. </span><br><p id=ps2.3:20.7><span class=root>Mūlaparipākaṭṭhaṁ bujjhantīti—bojjhaṅgā …pe… </span><br><p id=ps2.3:20.8><span class=root>vosaggaparipākaṭṭhaṁ bujjhantīti—bojjhaṅgā. </span><br><p id=ps2.3:20.9><span class=root>Mūlapaṭisambhidaṭṭhaṁ bujjhantīti—bojjhaṅgā …pe… </span><br><p id=ps2.3:20.10><span class=root>vosaggapaṭisambhidaṭṭhaṁ bujjhantīti—bojjhaṅgā. </span><br><p id=ps2.3:20.11><span class=root>Mūlapaṭisambhidāpāpanaṭṭhaṁ bujjhantīti—bojjhaṅgā …pe… </span><br><p id=ps2.3:20.12><span class=root>vosaggapaṭisambhidāpāpanaṭṭhaṁ bujjhantīti—bojjhaṅgā. </span><br><p id=ps2.3:20.13><span class=root>Mūlapaṭisambhidāya vasībhāvaṭṭhaṁ bujjhantīti—bojjhaṅgā …pe… </span><br><p id=ps2.3:20.14><span class=root>vosaggapaṭisambhidāya vasībhāvaṭṭhaṁ bujjhantīti—bojjhaṅgā …pe…. </span><br><p id=ps2.3:21.1><span class=root>Pariggahaṭṭhaṁ bujjhantīti—bojjhaṅgā. </span><br><p id=ps2.3:21.2><span class=root>Parivāraṭṭhaṁ bujjhantīti—bojjhaṅgā. </span><br><p id=ps2.3:21.3><span class=root>Paripūraṇaṭṭhaṁ bujjhantīti—bojjhaṅgā. </span><br><p id=ps2.3:21.4><span class=root>Ekaggaṭṭhaṁ bujjhantīti—bojjhaṅgā. </span><br><p id=ps2.3:21.5><span class=root>Avikkhepaṭṭhaṁ bujjhantīti—bojjhaṅgā. </span><br><p id=ps2.3:21.6><span class=root>Paggahaṭṭhaṁ bujjhantīti—bojjhaṅgā. </span><br><p id=ps2.3:21.7><span class=root>Avisāraṭṭhaṁ bujjhantīti—bojjhaṅgā. </span><br><p id=ps2.3:21.8><span class=root>Anāvilaṭṭhaṁ bujjhantīti—bojjhaṅgā. </span><br><p id=ps2.3:21.9><span class=root>Aniñjanaṭṭhaṁ bujjhantīti—bojjhaṅgā. </span><br><p id=ps2.3:21.10><span class=root>Ekattupaṭṭhānavasena cittassa ṭhitaṭṭhaṁ bujjhantīti—bojjhaṅgā. </span><br><p id=ps2.3:21.11><span class=root>Ārammaṇaṭṭhaṁ bujjhantīti—bojjhaṅgā. </span><br><p id=ps2.3:21.12><span class=root>Gocaraṭṭhaṁ bujjhantīti—bojjhaṅgā. </span><br><p id=ps2.3:21.13><span class=root>Pahānaṭṭhaṁ bujjhantīti—bojjhaṅgā. </span><br><p id=ps2.3:21.14><span class=root>Pariccāgaṭṭhaṁ bujjhantīti—bojjhaṅgā. </span><br><p id=ps2.3:21.15><span class=root>Vuṭṭhānaṭṭhaṁ bujjhantīti—bojjhaṅgā. </span><br><p id=ps2.3:21.16><span class=root>Vivaṭṭanaṭṭhaṁ bujjhantīti—bojjhaṅgā. </span><br><p id=ps2.3:21.17><span class=root>Santaṭṭhaṁ bujjhantīti—bojjhaṅgā. </span><br><p id=ps2.3:21.18><span class=root>Paṇītaṭṭhaṁ bujjhantīti—bojjhaṅgā. </span><br><p id=ps2.3:21.19><span class=root>Vimuttaṭṭhaṁ bujjhantīti—bojjhaṅgā. </span><br><p id=ps2.3:21.20><span class=root>Anāsavaṭṭhaṁ bujjhantīti—bojjhaṅgā. </span><br><p id=ps2.3:21.21><span class=root>Taraṇaṭṭhaṁ bujjhantīti—bojjhaṅgā. </span><br><p id=ps2.3:21.22><span class=root>Animittaṭṭhaṁ bujjhantīti—bojjhaṅgā. </span><br><p id=ps2.3:21.23><span class=root>Appaṇihitaṭṭhaṁ bujjhantīti—bojjhaṅgā. </span><br><p id=ps2.3:21.24><span class=root>Suññataṭṭhaṁ bujjhantīti—bojjhaṅgā. </span><br><p id=ps2.3:21.25><span class=root>Ekarasaṭṭhaṁ bujjhantīti—bojjhaṅgā. </span><br><p id=ps2.3:21.26><span class=root>Anativattanaṭṭhaṁ bujjhantīti—bojjhaṅgā. </span><br><p id=ps2.3:21.27><span class=root>Yuganaddhaṭṭhaṁ bujjhantīti—bojjhaṅgā. </span><br><p id=ps2.3:21.28><span class=root>Niyyānaṭṭhaṁ bujjhantīti—bojjhaṅgā. </span><br><p id=ps2.3:21.29><span class=root>Hetuṭṭhaṁ bujjhantīti—bojjhaṅgā. </span><br><p id=ps2.3:21.30><span class=root>Dassanaṭṭhaṁ bujjhantīti—bojjhaṅgā. </span><br><p id=ps2.3:21.31><span class=root>Ādhipateyyaṭṭhaṁ bujjhantīti—bojjhaṅgā. </span><br><p id=ps2.3:22.1><span class=root>Samathassa avikkhepaṭṭhaṁ bujjhantīti—bojjhaṅgā. </span><br><p id=ps2.3:22.2><span class=root>Vipassanāya anupassanaṭṭhaṁ bujjhantīti—bojjhaṅgā. </span><br><p id=ps2.3:22.3><span class=root>Samathavipassanānaṁ ekarasaṭṭhaṁ bujjhantīti—bojjhaṅgā. </span><br><p id=ps2.3:22.4><span class=root>Yuganaddhassa anativattanaṭṭhaṁ bujjhantīti—bojjhaṅgā. </span><br><p id=ps2.3:23.1><span class=root>Sikkhāya samādānaṭṭhaṁ bujjhantīti—bojjhaṅgā. </span><br><p id=ps2.3:23.2><span class=root>Ārammaṇassa gocaraṭṭhaṁ bujjhantīti—bojjhaṅgā. </span><br><p id=ps2.3:23.3><span class=root>Līnassa cittassa paggahaṭṭhaṁ bujjhantīti—bojjhaṅgā. </span><br><p id=ps2.3:23.4><span class=root>Uddhatassa cittassa niggahaṭṭhaṁ bujjhantīti—bojjhaṅgā. </span><br><p id=ps2.3:23.5><span class=root>Ubhovisuddhānaṁ ajjhupekkhanaṭṭhaṁ bujjhantīti—bojjhaṅgā. </span><br><p id=ps2.3:23.6><span class=root>Visesādhigamaṭṭhaṁ bujjhantīti—bojjhaṅgā. </span><br><p id=ps2.3:23.7><span class=root>Uttari paṭivedhaṭṭhaṁ bujjhantīti—bojjhaṅgā. </span><br><p id=ps2.3:23.8><span class=root>Saccābhisamayaṭṭhaṁ bujjhantīti—bojjhaṅgā. </span><br><p id=ps2.3:23.9><span class=root>Nirodhe patiṭṭhāpakaṭṭhaṁ bujjhantīti—bojjhaṅgā. </span><br><p id=ps2.3:24.1><span class=root>Saddhindriyassa adhimokkhaṭṭhaṁ bujjhantīti—bojjhaṅgā …pe… </span><br><p id=ps2.3:24.2><span class=root>paññindriyassa dassanaṭṭhaṁ bujjhantīti—bojjhaṅgā. </span><br><p id=ps2.3:24.3><span class=root>Saddhābalassa assaddhiye akampiyaṭṭhaṁ bujjhantīti—bojjhaṅgā …pe… </span><br><p id=ps2.3:24.4><span class=root>paññābalassa avijjāya akampiyaṭṭhaṁ bujjhantīti—bojjhaṅgā. </span><br><p id=ps2.3:24.5><span class=root>Satisambojjhaṅgassa upaṭṭhānaṭṭhaṁ bujjhantīti—bojjhaṅgā …pe… </span><br><p id=ps2.3:24.6><span class=root>upekkhāsambojjhaṅgassa paṭisaṅkhānaṭṭhaṁ bujjhantīti—bojjhaṅgā. </span><br><p id=ps2.3:24.7><span class=root>Sammādiṭṭhiyā dassanaṭṭhaṁ bujjhantīti—bojjhaṅgā …pe… </span><br><p id=ps2.3:24.8><span class=root>sammāsamādhissa avikkhepaṭṭhaṁ bujjhantīti—bojjhaṅgā. </span><br><p id=ps2.3:25.1><span class=root>Indriyānaṁ ādhipateyyaṭṭhaṁ bujjhantīti—bojjhaṅgā. </span><br><p id=ps2.3:25.2><span class=root>Balānaṁ akampiyaṭṭhaṁ bujjhantīti—bojjhaṅgā. </span><br><p id=ps2.3:25.3><span class=root>Niyyānaṭṭhaṁ bujjhantīti—bojjhaṅgā. </span><br><p id=ps2.3:25.4><span class=root>Maggassa hetuṭṭhaṁ bujjhantīti—bojjhaṅgā. </span><br><p id=ps2.3:25.5><span class=root>Satipaṭṭhānānaṁ upaṭṭhānaṭṭhaṁ bujjhantīti—bojjhaṅgā. </span><br><p id=ps2.3:25.6><span class=root>Sammappadhānānaṁ padahanaṭṭhaṁ bujjhantīti—bojjhaṅgā. </span><br><p id=ps2.3:25.7><span class=root>Iddhipādānaṁ ijjhanaṭṭhaṁ bujjhantīti—bojjhaṅgā. </span><br><p id=ps2.3:25.8><span class=root>Saccānaṁ tathaṭṭhaṁ bujjhantīti—bojjhaṅgā. </span><br><p id=ps2.3:25.9><span class=root>Payogānaṁ paṭippassaddhaṭṭhaṁ bujjhantīti—bojjhaṅgā. </span><br><p id=ps2.3:25.10><span class=root>Phalānaṁ sacchikiriyaṭṭhaṁ bujjhantīti—bojjhaṅgā. </span><br><p id=ps2.3:26.1><span class=root>Vitakkassa abhiniropanaṭṭhaṁ bujjhantīti—bojjhaṅgā. </span><br><p id=ps2.3:26.2><span class=root>Vicārassa upavicāraṭṭhaṁ bujjhantīti—bojjhaṅgā. </span><br><p id=ps2.3:26.3><span class=root>Pītiyā pharaṇaṭṭhaṁ bujjhantīti—bojjhaṅgā. </span><br><p id=ps2.3:26.4><span class=root>Sukhassa abhisandanaṭṭhaṁ bujjhantīti—bojjhaṅgā. </span><br><p id=ps2.3:26.5><span class=root>Cittassa ekaggaṭṭhaṁ bujjhantīti—bojjhaṅgā. </span><br><p id=ps2.3:27.1><span class=root>Āvajjanaṭṭhaṁ bujjhantīti—bojjhaṅgā. </span><br><p id=ps2.3:27.2><span class=root>Vijānanaṭṭhaṁ bujjhantīti—bojjhaṅgā. </span><br><p id=ps2.3:27.3><span class=root>Pajānanaṭṭhaṁ bujjhantīti—bojjhaṅgā. </span><br><p id=ps2.3:27.4><span class=root>Sañjānanaṭṭhaṁ bujjhantīti—bojjhaṅgā. </span><br><p id=ps2.3:27.5><span class=root>Ekodaṭṭhaṁ bujjhantīti—bojjhaṅgā. </span><br><p id=ps2.3:27.6><span class=root>Abhiññāya ñātaṭṭhaṁ bujjhantīti—bojjhaṅgā. </span><br><p id=ps2.3:27.7><span class=root>Pariññāya tīraṇaṭṭhaṁ bujjhantīti—bojjhaṅgā. </span><br><p id=ps2.3:27.8><span class=root>Pahānassa pariccāgaṭṭhaṁ bujjhantīti—bojjhaṅgā. </span><br><p id=ps2.3:27.9><span class=root>Bhāvanāya ekarasaṭṭhaṁ bujjhantīti—bojjhaṅgā. </span><br><p id=ps2.3:27.10><span class=root>Sacchikiriyāya phassanaṭṭhaṁ bujjhantīti—bojjhaṅgā. </span><br><p id=ps2.3:27.11><span class=root>Khandhānaṁ khandhaṭṭhaṁ bujjhantīti—bojjhaṅgā. </span><br><p id=ps2.3:27.12><span class=root>Dhātūnaṁ dhātuṭṭhaṁ bujjhantīti—bojjhaṅgā. </span><br><p id=ps2.3:27.13><span class=root>Āyatanānaṁ āyatanaṭṭhaṁ bujjhantīti—bojjhaṅgā. </span><br><p id=ps2.3:27.14><span class=root>Saṅkhatānaṁ saṅkhataṭṭhaṁ bujjhantīti—bojjhaṅgā. </span><br><p id=ps2.3:27.15><span class=root>Asaṅkhatassa asaṅkhataṭṭhaṁ bujjhantīti—bojjhaṅgā. </span><br><p id=ps2.3:28.1><span class=root>Cittaṭṭhaṁ bujjhantīti—bojjhaṅgā. </span><br><p id=ps2.3:28.2><span class=root>Cittānantariyaṭṭhaṁ bujjhantīti—bojjhaṅgā. </span><br><p id=ps2.3:28.3><span class=root>Cittassa vuṭṭhānaṭṭhaṁ bujjhantīti—bojjhaṅgā. </span><br><p id=ps2.3:28.4><span class=root>Cittassa vivaṭṭanaṭṭhaṁ bujjhantīti—bojjhaṅgā. </span><br><p id=ps2.3:28.5><span class=root>Cittassa hetuṭṭhaṁ bujjhantīti—bojjhaṅgā. </span><br><p id=ps2.3:28.6><span class=root>Cittassa paccayaṭṭhaṁ bujjhantīti—bojjhaṅgā. </span><br><p id=ps2.3:28.7><span class=root>Cittassa vatthuṭṭhaṁ bujjhantīti—bojjhaṅgā. </span><br><p id=ps2.3:28.8><span class=root>Cittassa bhūmaṭṭhaṁ bujjhantīti—bojjhaṅgā. </span><br><p id=ps2.3:28.9><span class=root>Cittassa ārammaṇaṭṭhaṁ bujjhantīti—bojjhaṅgā. </span><br><p id=ps2.3:28.10><span class=root>Cittassa gocaraṭṭhaṁ bujjhantīti—bojjhaṅgā. </span><br><p id=ps2.3:28.11><span class=root>Cittassa cariyaṭṭhaṁ bujjhantīti—bojjhaṅgā. </span><br><p id=ps2.3:28.12><span class=root>Cittassa gataṭṭhaṁ bujjhantīti—bojjhaṅgā. </span><br><p id=ps2.3:28.13><span class=root>Cittassa abhinīhāraṭṭhaṁ bujjhantīti—bojjhaṅgā. </span><br><p id=ps2.3:28.14><span class=root>Cittassa niyyānaṭṭhaṁ bujjhantīti—bojjhaṅgā. </span><br><p id=ps2.3:28.15><span class=root>Cittassa nissaraṇaṭṭhaṁ bujjhantīti—bojjhaṅgā. </span><br><p id=ps2.3:29.1><span class=root>Ekatte āvajjanaṭṭhaṁ bujjhantīti—bojjhaṅgā. </span><br><p id=ps2.3:29.2><span class=root>Ekatte vijānanaṭṭhaṁ bujjhantīti—bojjhaṅgā. </span><br><p id=ps2.3:29.3><span class=root>Ekatte pajānanaṭṭhaṁ bujjhantīti—bojjhaṅgā. </span><br><p id=ps2.3:29.4><span class=root>Ekatte sañjānanaṭṭhaṁ bujjhantīti—bojjhaṅgā. </span><br><p id=ps2.3:29.5><span class=root>Ekatte ekodaṭṭhaṁ bujjhantīti—bojjhaṅgā. </span><br><p id=ps2.3:29.6><span class=root>(…) Ekatte pakkhandanaṭṭhaṁ bujjhantīti—bojjhaṅgā. </span><br><p id=ps2.3:29.7><span class=root>Ekatte pasīdanaṭṭhaṁ bujjhantīti—bojjhaṅgā. </span><br><p id=ps2.3:29.8><span class=root>Ekatte santiṭṭhanaṭṭhaṁ bujjhantīti—bojjhaṅgā. </span><br><p id=ps2.3:29.9><span class=root>Ekatte vimuccanaṭṭhaṁ bujjhantīti—bojjhaṅgā. </span><br><p id=ps2.3:29.10><span class=root>Ekatte etaṁ santanti passanaṭṭhaṁ bujjhantīti—bojjhaṅgā. </span><br><p id=ps2.3:29.11><span class=root>Ekatte yānīkataṭṭhaṁ bujjhantīti—bojjhaṅgā. </span><br><p id=ps2.3:29.12><span class=root>Ekatte vatthukataṭṭhaṁ bujjhantīti—bojjhaṅgā. </span><br><p id=ps2.3:29.13><span class=root>Ekatte anuṭṭhitaṭṭhaṁ bujjhantīti—bojjhaṅgā. </span><br><p id=ps2.3:29.14><span class=root>Ekatte paricitaṭṭhaṁ bujjhantīti—bojjhaṅgā. </span><br><p id=ps2.3:29.15><span class=root>Ekatte susamāraddhaṭṭhaṁ bujjhantīti—bojjhaṅgā. </span><br><p id=ps2.3:29.16><span class=root>Ekatte pariggahaṭṭhaṁ bujjhantīti—bojjhaṅgā. </span><br><p id=ps2.3:29.17><span class=root>Ekatte parivāraṭṭhaṁ bujjhantīti—bojjhaṅgā. </span><br><p id=ps2.3:29.18><span class=root>Ekatte paripūraṇaṭṭhaṁ bujjhantīti—bojjhaṅgā. </span><br><p id=ps2.3:29.19><span class=root>Ekatte samodhānaṭṭhaṁ bujjhantīti—bojjhaṅgā. </span><br><p id=ps2.3:29.20><span class=root>Ekatte adhiṭṭhānaṭṭhaṁ bujjhantīti—bojjhaṅgā. </span><br><p id=ps2.3:29.21><span class=root>Ekatte āsevanaṭṭhaṁ bujjhantīti—bojjhaṅgā. </span><br><p id=ps2.3:29.22><span class=root>Ekatte bhāvanaṭṭhaṁ bujjhantīti—bojjhaṅgā. </span><br><p id=ps2.3:29.23><span class=root>Ekatte bahulīkammaṭṭhaṁ bujjhantīti—bojjhaṅgā. </span><br><p id=ps2.3:29.24><span class=root>Ekatte susamuggataṭṭhaṁ bujjhantīti—bojjhaṅgā. </span><br><p id=ps2.3:29.25><span class=root>Ekatte suvimuttaṭṭhaṁ bujjhantīti—bojjhaṅgā. </span><br><p id=ps2.3:29.26><span class=root>Ekatte bujjhanaṭṭhaṁ bujjhantīti—bojjhaṅgā. </span><br><p id=ps2.3:29.27><span class=root>Ekatte anubujjhanaṭṭhaṁ bujjhantīti—bojjhaṅgā. </span><br><p id=ps2.3:29.28><span class=root>Ekatte paṭibujjhanaṭṭhaṁ bujjhantīti—bojjhaṅgā. </span><br><p id=ps2.3:29.29><span class=root>Ekatte sambujjhanaṭṭhaṁ bujjhantīti—bojjhaṅgā. </span><br><p id=ps2.3:29.30><span class=root>Ekatte bodhanaṭṭhaṁ bujjhantīti—bojjhaṅgā. </span><br><p id=ps2.3:29.31><span class=root>Ekatte anubodhanaṭṭhaṁ bujjhantīti—bojjhaṅgā. </span><br><p id=ps2.3:29.32><span class=root>Ekatte paṭibodhanaṭṭhaṁ bujjhantīti—bojjhaṅgā. </span><br><p id=ps2.3:29.33><span class=root>Ekatte sambujjhanaṭṭhaṁ bujjhantīti—bojjhaṅgā. </span><br><p id=ps2.3:29.34><span class=root>Ekatte bodhipakkhiyaṭṭhaṁ bujjhantīti—bojjhaṅgā. </span><br><p id=ps2.3:29.35><span class=root>Ekatte anubodhipakkhiyaṭṭhaṁ bujjhantīti—bojjhaṅgā. </span><br><p id=ps2.3:29.36><span class=root>Ekatte paṭibodhipakkhiyaṭṭhaṁ bujjhantīti—bojjhaṅgā. </span><br><p id=ps2.3:29.37><span class=root>Ekatte sambodhipakkhiyaṭṭhaṁ bujjhantīti—bojjhaṅgā. </span><br><p id=ps2.3:29.38><span class=root>Ekatte jotanaṭṭhaṁ bujjhantīti—bojjhaṅgā. </span><br><p id=ps2.3:29.39><span class=root>Ekatte ujjotanaṭṭhaṁ bujjhantīti—bojjhaṅgā. </span><br><p id=ps2.3:29.40><span class=root>Ekatte anujotanaṭṭhaṁ bujjhantīti—bojjhaṅgā. </span><br><p id=ps2.3:29.41><span class=root>Ekatte paṭijotanaṭṭhaṁ bujjhantīti—bojjhaṅgā. </span><br><p id=ps2.3:29.42><span class=root>Ekatte sañjotanaṭṭhaṁ bujjhantīti—bojjhaṅgā. </span><br><p id=ps2.3:30.1><span class=root>Patāpanaṭṭhaṁ bujjhantīti—bojjhaṅgā. </span><br><p id=ps2.3:30.2><span class=root>Virocanaṭṭhaṁ bujjhantīti—bojjhaṅgā. </span><br><p id=ps2.3:30.3><span class=root>Kilesānaṁ santāpanaṭṭhaṁ bujjhantīti—bojjhaṅgā. </span><br><p id=ps2.3:30.4><span class=root>Amalaṭṭhaṁ bujjhantīti—bojjhaṅgā. </span><br><p id=ps2.3:30.5><span class=root>Vimalaṭṭhaṁ bujjhantīti—bojjhaṅgā. </span><br><p id=ps2.3:30.6><span class=root>Nimmalaṭṭhaṁ bujjhantīti—bojjhaṅgā. </span><br><p id=ps2.3:30.7><span class=root>Samaṭṭhaṁ bujjhantīti—bojjhaṅgā. </span><br><p id=ps2.3:30.8><span class=root>Samayaṭṭhaṁ bujjhantīti—bojjhaṅgā. </span><br><p id=ps2.3:30.9><span class=root>Vivekaṭṭhaṁ bujjhantīti—bojjhaṅgā. </span><br><p id=ps2.3:30.10><span class=root>Vivekacariyaṭṭhaṁ bujjhantīti—bojjhaṅgā. </span><br><p id=ps2.3:30.11><span class=root>Virāgaṭṭhaṁ bujjhantīti—bojjhaṅgā. </span><br><p id=ps2.3:30.12><span class=root>Virāgacariyaṭṭhaṁ bujjhantīti—bojjhaṅgā. </span><br><p id=ps2.3:30.13><span class=root>Nirodhaṭṭhaṁ bujjhantīti—bojjhaṅgā. </span><br><p id=ps2.3:30.14><span class=root>Nirodhacariyaṭṭhaṁ bujjhantīti—bojjhaṅgā. </span><br><p id=ps2.3:30.15><span class=root>Vosaggaṭṭhaṁ bujjhantīti—bojjhaṅgā. </span><br><p id=ps2.3:30.16><span class=root>Vosaggacariyaṭṭhaṁ bujjhantīti—bojjhaṅgā. </span><br><p id=ps2.3:30.17><span class=root>Vimuttaṭṭhaṁ bujjhantīti—bojjhaṅgā. </span><br><p id=ps2.3:30.18><span class=root>Vimutticariyaṭṭhaṁ bujjhantīti—bojjhaṅgā. </span><br><p id=ps2.3:31.1><span class=root>Chandaṭṭhaṁ bujjhantīti—bojjhaṅgā. </span><br><p id=ps2.3:31.2><span class=root>Chandassa mūlaṭṭhaṁ bujjhantīti—bojjhaṅgā. </span><br><p id=ps2.3:31.3><span class=root>Chandassa pādaṭṭhaṁ bujjhantīti—bojjhaṅgā. </span><br><p id=ps2.3:31.4><span class=root>Chandassa padhānaṭṭhaṁ bujjhantīti—bojjhaṅgā. </span><br><p id=ps2.3:31.5><span class=root>Chandassa ijjhanaṭṭhaṁ bujjhantīti—bojjhaṅgā. </span><br><p id=ps2.3:31.6><span class=root>Chandassa adhimokkhaṭṭhaṁ bujjhantīti—bojjhaṅgā. </span><br><p id=ps2.3:31.7><span class=root>Chandassa paggahaṭṭhaṁ bujjhantīti—bojjhaṅgā. </span><br><p id=ps2.3:31.8><span class=root>Chandassa upaṭṭhānaṭṭhaṁ bujjhantīti—bojjhaṅgā. </span><br><p id=ps2.3:31.9><span class=root>Chandassa avikkhepaṭṭhaṁ bujjhantīti—bojjhaṅgā. </span><br><p id=ps2.3:31.10><span class=root>Chandassa dassanaṭṭhaṁ bujjhantīti—bojjhaṅgā. </span><br><p id=ps2.3:32.1><span class=root>Vīriyaṭṭhaṁ bujjhantīti—bojjhaṅgā …pe… </span><br><p id=ps2.3:32.2><span class=root>cittaṭṭhaṁ bujjhantīti—bojjhaṅgā …pe… </span><br><p id=ps2.3:32.3><span class=root>vīmaṁsaṭṭhaṁ bujjhantīti—bojjhaṅgā. </span><br><p id=ps2.3:32.4><span class=root>Vīmaṁsāya mūlaṭṭhaṁ bujjhantīti—bojjhaṅgā. </span><br><p id=ps2.3:32.5><span class=root>Vīmaṁsāya pādaṭṭhaṁ bujjhantīti—bojjhaṅgā. </span><br><p id=ps2.3:32.6><span class=root>Vīmaṁsāya padhānaṭṭhaṁ bujjhantīti—bojjhaṅgā. </span><br><p id=ps2.3:32.7><span class=root>Vīmaṁsāya ijjhanaṭṭhaṁ bujjhantīti—bojjhaṅgā. </span><br><p id=ps2.3:32.8><span class=root>Vīmaṁsāya adhimokkhaṭṭhaṁ bujjhantīti—bojjhaṅgā. </span><br><p id=ps2.3:32.9><span class=root>Vīmaṁsāya paggahaṭṭhaṁ bujjhantīti—bojjhaṅgā. </span><br><p id=ps2.3:32.10><span class=root>Vīmaṁsāya upaṭṭhānaṭṭhaṁ bujjhantīti—bojjhaṅgā. </span><br><p id=ps2.3:32.11><span class=root>Vīmaṁsāya avikkhepaṭṭhaṁ bujjhantīti—bojjhaṅgā. </span><br><p id=ps2.3:32.12><span class=root>Vīmaṁsāya dassanaṭṭhaṁ bujjhantīti—bojjhaṅgā. </span><br><p id=ps2.3:33.1><span class=root>Dukkhaṭṭhaṁ bujjhantīti—bojjhaṅgā. </span><br><p id=ps2.3:33.2><span class=root>Dukkhassa pīḷanaṭṭhaṁ bujjhantīti—bojjhaṅgā. </span><br><p id=ps2.3:33.3><span class=root>Dukkhassa saṅkhataṭṭhaṁ bujjhantīti—bojjhaṅgā. </span><br><p id=ps2.3:33.4><span class=root>Dukkhassa santāpaṭṭhaṁ bujjhantīti—bojjhaṅgā. </span><br><p id=ps2.3:33.5><span class=root>Dukkhassa vipariṇāmaṭṭhaṁ bujjhantīti—bojjhaṅgā. </span><br><p id=ps2.3:33.6><span class=root>Samudayaṭṭhaṁ bujjhantīti—bojjhaṅgā. </span><br><p id=ps2.3:33.7><span class=root>Samudayassa āyūhanaṭṭhaṁ … nidānaṭṭhaṁ … saññogaṭṭhaṁ … palibodhaṭṭhaṁ bujjhantīti—bojjhaṅgā. </span><br><p id=ps2.3:33.8><span class=root>Nirodhaṭṭhaṁ bujjhantīti—bojjhaṅgā. </span><br><p id=ps2.3:33.9><span class=root>Nirodhassa nissaraṇaṭṭhaṁ … vivekaṭṭhaṁ … asaṅkhataṭṭhaṁ … amataṭṭhaṁ bujjhantīti—bojjhaṅgā. </span><br><p id=ps2.3:33.10><span class=root>Maggaṭṭhaṁ bujjhantīti—bojjhaṅgā. </span><br><p id=ps2.3:33.11><span class=root>Maggassa niyyānaṭṭhaṁ … hetuṭṭhaṁ … dassanaṭṭhaṁ … ādhipateyyaṭṭhaṁ bujjhantīti—bojjhaṅgā. </span><br><p id=ps2.3:34.1><span class=root>Tathaṭṭhaṁ bujjhantīti—bojjhaṅgā. </span><br><p id=ps2.3:34.2><span class=root>Anattaṭṭhaṁ bujjhantīti—bojjhaṅgā. </span><br><p id=ps2.3:34.3><span class=root>Saccaṭṭhaṁ bujjhantīti—bojjhaṅgā. </span><br><p id=ps2.3:34.4><span class=root>Paṭivedhaṭṭhaṁ bujjhantīti—bojjhaṅgā. </span><br><p id=ps2.3:34.5><span class=root>Abhijānanaṭṭhaṁ bujjhantīti—bojjhaṅgā. </span><br><p id=ps2.3:34.6><span class=root>Parijānanaṭṭhaṁ bujjhantīti—bojjhaṅgā. </span><br><p id=ps2.3:34.7><span class=root>Dhammaṭṭhaṁ bujjhantīti—bojjhaṅgā. </span><br><p id=ps2.3:34.8><span class=root>Dhātuṭṭhaṁ bujjhantīti—bojjhaṅgā. </span><br><p id=ps2.3:34.9><span class=root>Ñātaṭṭhaṁ bujjhantīti—bojjhaṅgā. </span><br><p id=ps2.3:34.10><span class=root>Sacchikiriyaṭṭhaṁ bujjhantīti—bojjhaṅgā. </span><br><p id=ps2.3:34.11><span class=root>Phassanaṭṭhaṁ bujjhantīti—bojjhaṅgā. </span><br><p id=ps2.3:34.12><span class=root>Abhisamayaṭṭhaṁ bujjhantīti—bojjhaṅgā. </span><br><p id=ps2.3:35.1><span class=root>Nekkhammaṁ bujjhantīti—bojjhaṅgā. </span><br><p id=ps2.3:35.2><span class=root>Abyāpādaṁ bujjhantīti—bojjhaṅgā. </span><br><p id=ps2.3:35.3><span class=root>Ālokasaññaṁ bujjhantīti—bojjhaṅgā. </span><br><p id=ps2.3:35.4><span class=root>Avikkhepaṁ bujjhantīti—bojjhaṅgā. </span><br><p id=ps2.3:35.5><span class=root>Dhammavavatthānaṁ bujjhantīti—bojjhaṅgā. </span><br><p id=ps2.3:35.6><span class=root>Ñāṇaṁ bujjhantīti—bojjhaṅgā. </span><br><p id=ps2.3:35.7><span class=root>Pāmojjaṁ bujjhantīti—bojjhaṅgā. </span><br><p id=ps2.3:35.8><span class=root>Paṭhamaṁ jhānaṁ bujjhantīti—bojjhaṅgā …pe… </span><br><p id=ps2.3:35.9><span class=root>arahattamaggaṁ bujjhantīti—bojjhaṅgā. </span><br><p id=ps2.3:35.10><span class=root>Arahattaphalasamāpattiṁ bujjhantīti—bojjhaṅgā. </span><br><p id=ps2.3:36.1><span class=root>Adhimokkhaṭṭhena saddhindriyaṁ bujjhantīti—bojjhaṅgā …pe… </span><br><p id=ps2.3:36.2><span class=root>dassanaṭṭhena paññindriyaṁ bujjhantīti—bojjhaṅgā. </span><br><p id=ps2.3:36.3><span class=root>Assaddhiye akampiyaṭṭhena saddhābalaṁ bujjhantīti—bojjhaṅgā …pe… </span><br><p id=ps2.3:36.4><span class=root>avijjāya akampiyaṭṭhena paññābalaṁ bujjhantīti—bojjhaṅgā. </span><br><p id=ps2.3:36.5><span class=root>Upaṭṭhānaṭṭhena satisambojjhaṅgaṁ bujjhantīti—bojjhaṅgā …pe… </span><br><p id=ps2.3:36.6><span class=root>paṭisaṅkhānaṭṭhena upekkhāsambojjhaṅgaṁ bujjhantīti—bojjhaṅgā. </span><br><p id=ps2.3:37.1><span class=root>Dassanaṭṭhena sammādiṭṭhiṁ bujjhantīti—bojjhaṅgā …pe… </span><br><p id=ps2.3:37.2><span class=root>avikkhepaṭṭhena sammāsamādhiṁ bujjhantīti—bojjhaṅgā. </span><br><p id=ps2.3:37.3><span class=root>Ādhipateyyaṭṭhena indriyaṁ bujjhantīti—bojjhaṅgā. </span><br><p id=ps2.3:37.4><span class=root>Akampiyaṭṭhena balaṁ bujjhantīti—bojjhaṅgā. </span><br><p id=ps2.3:37.5><span class=root>Niyyānaṭṭhaṁ bujjhantīti—bojjhaṅgā. </span><br><p id=ps2.3:37.6><span class=root>Hetuṭṭhena maggaṁ bujjhantīti—bojjhaṅgā. </span><br><p id=ps2.3:37.7><span class=root>Upaṭṭhānaṭṭhena satipaṭṭhānaṁ bujjhantīti—bojjhaṅgā. </span><br><p id=ps2.3:37.8><span class=root>Padahanaṭṭhena sammappadhānaṁ bujjhantīti—bojjhaṅgā. </span><br><p id=ps2.3:37.9><span class=root>Ijjhanaṭṭhena iddhipādaṁ bujjhantīti—bojjhaṅgā. </span><br><p id=ps2.3:37.10><span class=root>Tathaṭṭhena saccaṁ bujjhantīti—bojjhaṅgā. </span><br><p id=ps2.3:37.11><span class=root>Avikkhepaṭṭhena samathaṁ bujjhantīti—bojjhaṅgā. </span><br><p id=ps2.3:37.12><span class=root>Anupassanaṭṭhena vipassanaṁ …pe… </span><br><p id=ps2.3:37.13><span class=root>ekarasaṭṭhena samathavipassanaṁ bujjhantīti—bojjhaṅgā. </span><br><p id=ps2.3:37.14><span class=root>Anativattanaṭṭhena yuganaddhaṁ bujjhantīti—bojjhaṅgā. </span><br><p id=ps2.3:37.15><span class=root>Saṁvaraṭṭhena sīlavisuddhiṁ bujjhantīti—bojjhaṅgā. </span><br><p id=ps2.3:37.16><span class=root>Avikkhepaṭṭhena cittavisuddhiṁ bujjhantīti—bojjhaṅgā. </span><br><p id=ps2.3:37.17><span class=root>Dassanaṭṭhena diṭṭhivisuddhiṁ bujjhantīti—bojjhaṅgā. </span><br><p id=ps2.3:37.18><span class=root>Muttaṭṭhena vimokkhaṁ bujjhantīti—bojjhaṅgā. </span><br><p id=ps2.3:37.19><span class=root>Paṭivedhaṭṭhena vijjaṁ bujjhantīti—bojjhaṅgā. </span><br><p id=ps2.3:37.20><span class=root>Pariccāgaṭṭhena vimuttiṁ bujjhantīti—bojjhaṅgā. </span><br><p id=ps2.3:37.21><span class=root>Samucchedaṭṭhena khaye ñāṇaṁ bujjhantīti—bojjhaṅgā. </span><br><p id=ps2.3:37.22><span class=root>Paṭippassaddhaṭṭhena anuppāde ñāṇaṁ bujjhantīti—bojjhaṅgā. </span><br><p id=ps2.3:38.1><span class=root>Chandaṁ mūlaṭṭhena bujjhantīti—bojjhaṅgā. </span><br><p id=ps2.3:38.2><span class=root>Manasikāraṁ samuṭṭhānaṭṭhena bujjhantīti—bojjhaṅgā. </span><br><p id=ps2.3:38.3><span class=root>Phassaṁ samodhānaṭṭhena bujjhantīti—bojjhaṅgā. </span><br><p id=ps2.3:38.4><span class=root>Vedanaṁ samosaraṇaṭṭhena bujjhantīti—bojjhaṅgā. </span><br><p id=ps2.3:38.5><span class=root>Samādhiṁ pamukhaṭṭhena bujjhantīti—bojjhaṅgā. </span><br><p id=ps2.3:38.6><span class=root>Satiṁ ādhipateyyaṭṭhena bujjhantīti—bojjhaṅgā. </span><br><p id=ps2.3:38.7><span class=root>Paññaṁ taduttaraṭṭhena bujjhantīti—bojjhaṅgā. </span><br><p id=ps2.3:38.8><span class=root>Vimuttiṁ sāraṭṭhena bujjhantīti—bojjhaṅgā. </span><br><p id=ps2.3:38.9><span class=root>Amatogadhaṁ nibbānaṁ pariyosānaṭṭhena bujjhantīti—bojjhaṅgā. </span><br><p id=ps2.3:39.1><span class=root>Sāvatthinidānaṁ. </span><br><p id=ps2.3:39.2><span class=root>Tatra kho āyasmā sāriputto bhikkhū āmantesi—</span><br><p id=ps2.3:39.3><span class=root>“āvuso bhikkhavo”ti. </span><br><p id=ps2.3:39.4><span class=root>“Āvuso”ti kho te bhikkhū āyasmato sāriputtassa paccassosuṁ. </span><br><p id=ps2.3:39.5><span class=root>Āyasmā sāriputto etadavoca—</span><br><p id=ps2.3:40.1><span class=root>“Sattime, āvuso, bojjhaṅgā. </span><br><p id=ps2.3:40.2><span class=root>Katame satta? </span><br><p id=ps2.3:40.3><span class=root>Satisambojjhaṅgo, dhammavicayasambojjhaṅgo …pe… </span><br><p id=ps2.3:40.4><span class=root>upekkhāsambojjhaṅgo—</span><br><p id=ps2.3:40.5><span class=root>ime kho, āvuso, satta bojjhaṅgā. </span><br><p id=ps2.3:40.6><span class=root>Imesaṁ khvāhaṁ, āvuso, sattannaṁ bojjhaṅgānaṁ yena yena bojjhaṅgena ākaṅkhāmi pubbaṇhasamayaṁ viharituṁ, tena tena bojjhaṅgena pubbaṇhasamayaṁ viharāmi. </span><br><p id=ps2.3:40.7><span class=root>Yena yena bojjhaṅgena ākaṅkhāmi majjhanhikasamayaṁ …pe… </span><br><p id=ps2.3:40.8><span class=root>sāyanhasamayaṁ viharituṁ, tena tena bojjhaṅgena sāyanhasamayaṁ viharāmi. </span><br><p id=ps2.3:40.9><span class=root>Satisambojjhaṅgo iti ce me, ‘āvuso, hoti, appamāṇo’ti me hoti, ‘susamāraddho’ti me hoti. </span><br><p id=ps2.3:40.10><span class=root>Tiṭṭhantañca naṁ ‘tiṭṭhatī’ti pajānāmi. </span><br><p id=ps2.3:40.11><span class=root>Sacepi me cavati, ‘idappaccayā me cavatī’ti pajānāmi. </span><br><p id=ps2.3:40.12><span class=root>Dhammavicayasambojjhaṅgo …pe… </span><br><p id=ps2.3:40.13><span class=root>upekkhāsambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti. </span><br><p id=ps2.3:40.14><span class=root>Tiṭṭhantañca naṁ ‘tiṭṭhatī’ti pajānāmi. </span><br><p id=ps2.3:40.15><span class=root>Sacepi me cavati, ‘idappaccayā me cavatī’ti pajānāmi. </span><br><p id=ps2.3:41.1><span class=root>Seyyathāpi, āvuso, rañño vā rājamahāmattassa vā nānārattānaṁ dussānaṁ dussakaraṇḍako pūro assa. </span><br><p id=ps2.3:41.2><span class=root>So yaññadeva dussayugaṁ ākaṅkheyya pubbaṇhasamayaṁ pārupituṁ, taṁ tadeva dussayugaṁ pubbaṇhasamayaṁ pārupeyya. </span><br><p id=ps2.3:41.3><span class=root>Yaññadeva dussayugaṁ ākaṅkheyya majjhanhikasamayaṁ …pe… </span><br><p id=ps2.3:41.4><span class=root>sāyanhasamayaṁ pārupituṁ, taṁ tadeva dussayugaṁ sāyanhasamayaṁ pārupeyya. </span><br><p id=ps2.3:41.5><span class=root>Evameva khvāhaṁ, āvuso, imesaṁ sattannaṁ bojjhaṅgānaṁ yena yena bojjhaṅgena ākaṅkhāmi pubbaṇhasamayaṁ viharituṁ, tena tena bojjhaṅgena pubbaṇhasamayaṁ viharāmi. </span><br><p id=ps2.3:41.6><span class=root>Yena yena bojjhaṅgena ākaṅkhāmi majjhanhikasamayaṁ …pe… </span><br><p id=ps2.3:41.7><span class=root>sāyanhasamayaṁ viharituṁ, tena tena bojjhaṅgena sāyanhasamayaṁ viharāmi. </span><br><p id=ps2.3:41.8><span class=root>Satisambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti. </span><br><p id=ps2.3:41.9><span class=root>Tiṭṭhantañca naṁ ‘tiṭṭhatī’ti pajānāmi. </span><br><p id=ps2.3:41.10><span class=root>Sacepi me cavati, ‘idappaccayā me cavatī’ti pajānāmi …pe… </span><br><p id=ps2.3:41.11><span class=root>upekkhāsambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti. </span><br><p id=ps2.3:41.12><span class=root>Tiṭṭhantañca naṁ ‘tiṭṭhatī’ti pajānāmi. </span><br><p id=ps2.3:41.13><span class=root>Sacepi me cavati, ‘idappaccayā me cavatī’ti pajānāmi”. </span><br><p id=ps2.3:42.0><span class=root>2.3.2. Suttantaniddesa </span><br><p id=ps2.3:42.1><span class=root>Kathaṁ satisambojjhaṅgo iti ce me hotīti bojjhaṅgo? </span><br><p id=ps2.3:42.2><span class=root>Yāvatā nirodhūpaṭṭhāti tāvatā satisambojjhaṅgo. </span><br><p id=ps2.3:42.3><span class=root>Iti ce me hotīti bojjhaṅgo. </span><br><p id=ps2.3:42.4><span class=root>Seyyathāpi telappadīpassa jhāyato yāvatā acci tāvatā vaṇṇo, yāvatā vaṇṇo tāvatā acci. </span><br><p id=ps2.3:42.5><span class=root>Evameva yāvatā nirodhūpaṭṭhāti tāvatā satisambojjhaṅgo. </span><br><p id=ps2.3:42.6><span class=root>Iti ce me hotīti bojjhaṅgo. </span><br><p id=ps2.3:43.1><span class=root>Kathaṁ appamāṇo iti ce me hotīti bojjhaṅgo? </span><br><p id=ps2.3:43.2><span class=root>Pamāṇabaddhā kilesā, sabbe ca pariyuṭṭhānā, ye ca saṅkhārā ponobhavikā appamāṇo nirodho acalaṭṭhena asaṅkhataṭṭhena. </span><br><p id=ps2.3:43.3><span class=root>Yāvatā nirodhūpaṭṭhāti tāvatā appamāṇo. </span><br><p id=ps2.3:43.4><span class=root>Iti ce me hotīti bojjhaṅgo. </span><br><p id=ps2.3:44.1><span class=root>Kathaṁ susamāraddho iti ce me hotīti bojjhaṅgo? </span><br><p id=ps2.3:44.2><span class=root>Visamā kilesā, sabbe ca pariyuṭṭhānā, ye ca saṅkhārā ponobhavikā, samadhammo nirodho santaṭṭhena paṇītaṭṭhena. </span><br><p id=ps2.3:44.3><span class=root>Yāvatā nirodhūpaṭṭhāti tāvatā susamāraddho iti ce me hotīti bojjhaṅgo. </span><br><p id=ps2.3:45.1><span class=root>Kathaṁ “tiṭṭhantañca naṁ tiṭṭhatī”ti pajānāmi; sacepi cavati “idappaccayā cavatī”ti pajānāmi? </span><br><p id=ps2.3:45.2><span class=root>Katihākārehi satisambojjhaṅgo tiṭṭhati? </span><br><p id=ps2.3:45.3><span class=root>Katihākārehi satisambojjhaṅgo cavati? </span><br><p id=ps2.3:45.4><span class=root>Aṭṭhahākārehi satisambojjhaṅgo tiṭṭhati. </span><br><p id=ps2.3:45.5><span class=root>Aṭṭhahākārehi satisambojjhaṅgo cavati. </span><br><p id=ps2.3:46.1><span class=root>Katamehi aṭṭhahākārehi satisambojjhaṅgo tiṭṭhati? </span><br><p id=ps2.3:46.2><span class=root>Anuppādaṁ āvajjitattā satisambojjhaṅgo tiṭṭhati, uppādaṁ anāvajjitattā satisambojjhaṅgo tiṭṭhati, appavattaṁ āvajjitattā satisambojjhaṅgo tiṭṭhati, pavattaṁ anāvajjitattā satisambojjhaṅgo tiṭṭhati, animittaṁ āvajjitattā satisambojjhaṅgo tiṭṭhati, nimittaṁ anāvajjitattā satisambojjhaṅgo tiṭṭhati, nirodhaṁ āvajjitattā satisambojjhaṅgo tiṭṭhati, saṅkhāre anāvajjitattā satisambojjhaṅgo tiṭṭhati—</span><br><p id=ps2.3:46.3><span class=root>imehi aṭṭhahākārehi satisambojjhaṅgo tiṭṭhati. </span><br><p id=ps2.3:47.1><span class=root>Katamehi aṭṭhahākārehi satisambojjhaṅgo cavati? </span><br><p id=ps2.3:47.2><span class=root>Uppādaṁ āvajjitattā satisambojjhaṅgo cavati, anuppādaṁ anāvajjitattā satisambojjhaṅgo cavati, pavattaṁ āvajjitattā satisambojjhaṅgo cavati, appavattaṁ anāvajjitattā satisambojjhaṅgo cavati, nimittaṁ āvajjitattā satisambojjhaṅgo cavati, animittaṁ anāvajjitattā satisambojjhaṅgo cavati, saṅkhāre āvajjitattā satisambojjhaṅgo cavati, nirodhaṁ anāvajjitattā satisambojjhaṅgo cavati—</span><br><p id=ps2.3:47.3><span class=root>imehi aṭṭhahākārehi satisambojjhaṅgo cavati. </span><br><p id=ps2.3:47.4><span class=root>Evaṁ “tiṭṭhantañca naṁ tiṭṭhatī”ti pajānāmi; sacepi cavati, “idappaccayā me cavatī”ti pajānāmi …pe…. </span><br><p id=ps2.3:48.1><span class=root>Kathaṁ upekkhāsambojjhaṅgo iti ce me hotīti bojjhaṅgo? </span><br><p id=ps2.3:48.2><span class=root>Yāvatā nirodhūpaṭṭhāti tāvatā upekkhāsambojjhaṅgo iti ce me hotīti bojjhaṅgo. </span><br><p id=ps2.3:48.3><span class=root>Seyyathāpi telappadīpassa jhāyato yāvatā acci tāvatā vaṇṇo, yāvatā vaṇṇo tāvatā acci. </span><br><p id=ps2.3:48.4><span class=root>Evameva yāvatā nirodhūpaṭṭhāti tāvatā upekkhāsambojjhaṅgo iti ce hotīti bojjhaṅgo. </span><br><p id=ps2.3:49.1><span class=root>Kathaṁ appamāṇo iti ce hotīti bojjhaṅgo? </span><br><p id=ps2.3:49.2><span class=root>Pamāṇabaddhā kilesā, sabbe ca pariyuṭṭhānā, ye ca saṅkhārā ponobhavikā appamāṇo nirodho acalaṭṭhena asaṅkhataṭṭhena. </span><br><p id=ps2.3:49.3><span class=root>Yāvatā nirodhūpaṭṭhāti tāvatā appamāṇo iti ce hotīti bojjhaṅgo. </span><br><p id=ps2.3:50.1><span class=root>Kathaṁ susamāraddho iti ce hotīti bojjhaṅgo? </span><br><p id=ps2.3:50.2><span class=root>Visamā kilesā, sabbe ca pariyuṭṭhānā, ye ca saṅkhārā ponobhavikā samadhammo nirodho santaṭṭhena paṇītaṭṭhena. </span><br><p id=ps2.3:50.3><span class=root>Yāvatā nirodhūpaṭṭhāti tāvatā susamāraddho iti ce hotīti bojjhaṅgo. </span><br><p id=ps2.3:51.1><span class=root>Kathaṁ “tiṭṭhantañca naṁ tiṭṭhatī”ti pajānāmi; sacepi cavati “idappaccayā me cavatī”ti pajānāmi? </span><br><p id=ps2.3:51.2><span class=root>Katihākārehi upekkhāsambojjhaṅgo tiṭṭhati? </span><br><p id=ps2.3:51.3><span class=root>Katihākārehi upekkhāsambojjhaṅgo cavati? </span><br><p id=ps2.3:51.4><span class=root>Aṭṭhahākārehi upekkhāsambojjhaṅgo tiṭṭhati. </span><br><p id=ps2.3:51.5><span class=root>Aṭṭhahākārehi upekkhāsambojjhaṅgo cavati. </span><br><p id=ps2.3:52.1><span class=root>Katamehi aṭṭhahākārehi upekkhāsambojjhaṅgo tiṭṭhati? </span><br><p id=ps2.3:52.2><span class=root>Anuppādaṁ āvajjitattā upekkhāsambojjhaṅgo tiṭṭhati, uppādaṁ anāvajjitattā upekkhāsambojjhaṅgo tiṭṭhati, appavattaṁ āvajjitattā upekkhāsambojjhaṅgo tiṭṭhati, pavattaṁ anāvajjitattā upekkhāsambojjhaṅgo tiṭṭhati, animittaṁ āvajjitattā upekkhāsambojjhaṅgo tiṭṭhati, nimittaṁ anāvajjitattā upekkhāsambojjhaṅgo tiṭṭhati, nirodhaṁ āvajjitattā upekkhāsambojjhaṅgo tiṭṭhati, saṅkhāre anāvajjitattā upekkhāsambojjhaṅgo tiṭṭhati—</span><br><p id=ps2.3:52.3><span class=root>imehi aṭṭhahākārehi upekkhāsambojjhaṅgo tiṭṭhati. </span><br><p id=ps2.3:53.1><span class=root>Katamehi aṭṭhahākārehi upekkhāsambojjhaṅgo cavati? </span><br><p id=ps2.3:53.2><span class=root>Uppādaṁ āvajjitattā upekkhāsambojjhaṅgo cavati, anuppādaṁ anāvajjitattā upekkhāsambojjhaṅgo cavati, pavattaṁ āvajjitattā upekkhāsambojjhaṅgo cavati, appavattaṁ anāvajjitattā upekkhāsambojjhaṅgo cavati, nimittaṁ āvajjitattā upekkhāsambojjhaṅgo cavati, animittaṁ anāvajjitattā upekkhāsambojjhaṅgo cavati, saṅkhāre āvajjitattā upekkhāsambojjhaṅgo cavati, nirodhaṁ anāvajjitattā upekkhāsambojjhaṅgo cavati—</span><br><p id=ps2.3:53.3><span class=root>imehi aṭṭhahākārehi upekkhāsambojjhaṅgo cavati. </span><br><p id=ps2.3:53.4><span class=root>Evaṁ “tiṭṭhantañca naṁ tiṭṭhatī”ti pajānāmi; sacepi cavati, “idappaccayā me cavatī”ti pajānāmi. </span><br><p id=ps2.3:53.5><span class=root>Bojjhaṅgakathā niṭṭhitā. </span><br></main><footer class="container footer"><small><a href=/about/>Contact info</a></small></footer>