<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0007.html>Previous</a><a href=/canon/en/pli/ms/sutta/kn/ps/ps0003P0009.html>Next</a></div><p id=ps3.8:0.1><span class=root>Paṭisambhidāmagga </span><br><p id=ps3.8:0.2><span class=root>3 Paññāvagga </span><br><p id=ps3.8:0.3><span class="root big-bold">3.8. Satipaṭṭhānakathā </span><br><p id=ps3.8:1.1><span class=root>Sāvatthinidānaṁ. </span><br><p id=ps3.8:1.2><span class=root>“Cattārome, bhikkhave, satipaṭṭhānā. </span><br><p id=ps3.8:1.3><span class=root>Katame cattāro? </span><br><p id=ps3.8:1.4><span class=root>Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ. </span><br><p id=ps3.8:1.5><span class=root>Vedanāsu … </span><br><p id=ps3.8:1.6><span class=root>citte … </span><br><p id=ps3.8:1.7><span class=root>dhammesu dhammānupassī viharati ātāpī sampajāno satimā, vineyya loke abhijjhādomanassaṁ. </span><br><p id=ps3.8:1.8><span class=root>Ime kho, bhikkhave, cattāro satipaṭṭhānā”ti. </span><br><p id=ps3.8:2.1><span class=root>Kathaṁ kāye kāyānupassī viharati? </span><br><p id=ps3.8:2.2><span class=root>Idhekacco pathavīkāyaṁ aniccato anupassati, no niccato; </span><br><p id=ps3.8:2.3><span class=root>dukkhato anupassati, no sukhato; </span><br><p id=ps3.8:2.4><span class=root>anattato anupassati, no attato; </span><br><p id=ps3.8:2.5><span class=root>nibbindati, no nandati; </span><br><p id=ps3.8:2.6><span class=root>virajjati, no rajjati; </span><br><p id=ps3.8:2.7><span class=root>nirodheti, no samudeti, paṭinissajjati, no ādiyati. </span><br><p id=ps3.8:2.8><span class=root>Aniccato anupassanto niccasaññaṁ pajahati, dukkhato anupassanto sukhasaññaṁ pajahati, anattato anupassanto attasaññaṁ pajahati, nibbindanto nandiṁ pajahati, virajjanto rāgaṁ pajahati, nirodhento samudayaṁ pajahati, paṭinissajjanto ādānaṁ pajahati. </span><br><p id=ps3.8:2.9><span class=root>Imehi sattahi ākārehi kāyaṁ anupassati. </span><br><p id=ps3.8:2.10><span class=root>Kāyo upaṭṭhānaṁ, no sati. </span><br><p id=ps3.8:2.11><span class=root>Sati upaṭṭhānañceva sati ca. </span><br><p id=ps3.8:2.12><span class=root>Tāya satiyā tena ñāṇena taṁ kāyaṁ anupassati. </span><br><p id=ps3.8:2.13><span class=root>Tena vuccati—</span><br><p id=ps3.8:2.14><span class=root>“kāye kāyānupassanāsatipaṭṭhānā”. </span><br><p id=ps3.8:3.1><span class=root>Bhāvanāti catasso bhāvanā—</span><br><p id=ps3.8:3.2><span class=root>tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. </span><br><p id=ps3.8:4.1><span class=root>Idhekacco āpokāyaṁ …pe… </span><br><p id=ps3.8:4.2><span class=root>tejokāyaṁ … </span><br><p id=ps3.8:4.3><span class=root>vāyokāyaṁ … </span><br><p id=ps3.8:4.4><span class=root>kesakāyaṁ … </span><br><p id=ps3.8:4.5><span class=root>lomakāyaṁ … </span><br><p id=ps3.8:4.6><span class=root>chavikāyaṁ … </span><br><p id=ps3.8:4.7><span class=root>cammakāyaṁ … </span><br><p id=ps3.8:4.8><span class=root>maṁsakāyaṁ … </span><br><p id=ps3.8:4.9><span class=root>rudhirakāyaṁ … </span><br><p id=ps3.8:4.10><span class=root>nhārukāyaṁ … </span><br><p id=ps3.8:4.11><span class=root>aṭṭhikāyaṁ … </span><br><p id=ps3.8:4.12><span class=root>aṭṭhimiñjakāyaṁ aniccato anupassati, no niccato; </span><br><p id=ps3.8:4.13><span class=root>dukkhato anupassati, no sukhato; </span><br><p id=ps3.8:4.14><span class=root>anattato anupassati, no attato; </span><br><p id=ps3.8:4.15><span class=root>nibbindati, no nandati; </span><br><p id=ps3.8:4.16><span class=root>virajjati, no rajjati, nirodheti, no samudeti; </span><br><p id=ps3.8:4.17><span class=root>paṭinissajjati, no ādiyati. </span><br><p id=ps3.8:4.18><span class=root>Aniccato anupassanto niccasaññaṁ pajahati, dukkhato anupassanto sukhasaññaṁ pajahati, anattato anupassanto attasaññaṁ pajahati, nibbindanto nandiṁ pajahati, virajjanto rāgaṁ pajahati, nirodhento samudayaṁ pajahati, paṭinissajjanto ādānaṁ pajahati. </span><br><p id=ps3.8:4.19><span class=root>Imehi sattahi ākārehi kāyaṁ anupassati. </span><br><p id=ps3.8:4.20><span class=root>Kāyo upaṭṭhānaṁ, no sati. </span><br><p id=ps3.8:4.21><span class=root>Sati upaṭṭhānañceva sati ca. </span><br><p id=ps3.8:4.22><span class=root>Tāya satiyā tena ñāṇena taṁ kāyaṁ anupassati. </span><br><p id=ps3.8:4.23><span class=root>Tena vuccati—</span><br><p id=ps3.8:4.24><span class=root>“kāye kāyānupassanāsatipaṭṭhānā”. </span><br><p id=ps3.8:5.1><span class=root>Bhāvanāti catasso bhāvanā—</span><br><p id=ps3.8:5.2><span class=root>tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. </span><br><p id=ps3.8:5.3><span class=root>Evaṁ kāye kāyānupassī viharati. </span><br><p id=ps3.8:6.1><span class=root>Kathaṁ vedanāsu vedanānupassī viharati? </span><br><p id=ps3.8:6.2><span class=root>Idhekacco sukhaṁ vedanaṁ aniccato anupassati, no niccato …pe… </span><br><p id=ps3.8:6.3><span class=root>paṭinissajjati, no ādiyati. </span><br><p id=ps3.8:6.4><span class=root>Aniccato anupassanto niccasaññaṁ pajahati …pe… </span><br><p id=ps3.8:6.5><span class=root>paṭinissajjanto ādānaṁ pajahati. </span><br><p id=ps3.8:6.6><span class=root>Imehi sattahi ākārehi vedanaṁ anupassati. </span><br><p id=ps3.8:6.7><span class=root>Vedanā upaṭṭhānaṁ, no sati. </span><br><p id=ps3.8:6.8><span class=root>Sati upaṭṭhānañceva sati ca. </span><br><p id=ps3.8:6.9><span class=root>Tāya satiyā tena ñāṇena taṁ vedanaṁ anupassati. </span><br><p id=ps3.8:6.10><span class=root>Tena vuccati—</span><br><p id=ps3.8:6.11><span class=root>“vedanāsu vedanānupassanāsatipaṭṭhānā”. </span><br><p id=ps3.8:7.1><span class=root>Bhāvanāti catasso bhāvanā …pe… </span><br><p id=ps3.8:7.2><span class=root>āsevanaṭṭhena bhāvanā …pe… </span><br><p id=ps3.8:7.3><span class=root>idhekacco dukkhaṁ vedanaṁ …pe… </span><br><p id=ps3.8:7.4><span class=root>adukkhamasukhaṁ vedanaṁ … </span><br><p id=ps3.8:7.5><span class=root>sāmisaṁ sukhaṁ vedanaṁ … </span><br><p id=ps3.8:7.6><span class=root>nirāmisaṁ sukhaṁ vedanaṁ … </span><br><p id=ps3.8:7.7><span class=root>sāmisaṁ dukkhaṁ vedanaṁ … </span><br><p id=ps3.8:7.8><span class=root>nirāmisaṁ dukkhaṁ vedanaṁ … </span><br><p id=ps3.8:7.9><span class=root>sāmisaṁ adukkhamasukhaṁ vedanaṁ … </span><br><p id=ps3.8:7.10><span class=root>nirāmisaṁ adukkhamasukhaṁ vedanaṁ … </span><br><p id=ps3.8:7.11><span class=root>cakkhusamphassajaṁ vedanaṁ … </span><br><p id=ps3.8:7.12><span class=root>sotasamphassajaṁ vedanaṁ … </span><br><p id=ps3.8:7.13><span class=root>ghānasamphassajaṁ vedanaṁ … </span><br><p id=ps3.8:7.14><span class=root>jivhāsamphassajaṁ vedanaṁ … </span><br><p id=ps3.8:7.15><span class=root>kāyasamphassajaṁ vedanaṁ … </span><br><p id=ps3.8:7.16><span class=root>manosamphassajaṁ vedanaṁ aniccato anupassati, no niccato …pe… </span><br><p id=ps3.8:7.17><span class=root>paṭinissajjati, no ādiyati. </span><br><p id=ps3.8:7.18><span class=root>Aniccato anupassanto niccasaññaṁ pajahati …pe… </span><br><p id=ps3.8:7.19><span class=root>paṭinissajjanto ādānaṁ pajahati. </span><br><p id=ps3.8:7.20><span class=root>Imehi sattahi ākārehi vedanaṁ anupassati. </span><br><p id=ps3.8:7.21><span class=root>Vedanā upaṭṭhānaṁ, no sati. </span><br><p id=ps3.8:7.22><span class=root>Sati upaṭṭhānañceva sati ca. </span><br><p id=ps3.8:7.23><span class=root>Tāya satiyā tena ñāṇena taṁ vedanaṁ anupassati. </span><br><p id=ps3.8:7.24><span class=root>Tena vuccati—</span><br><p id=ps3.8:7.25><span class=root>“vedanāsu vedanānupassanāsatipaṭṭhānā”. </span><br><p id=ps3.8:8.1><span class=root>Bhāvanāti catasso bhāvanā …pe… </span><br><p id=ps3.8:8.2><span class=root>evaṁ vedanāsu vedanānupassī viharati. </span><br><p id=ps3.8:9.1><span class=root>Kathaṁ citte cittānupassī viharati? </span><br><p id=ps3.8:9.2><span class=root>Idhekacco sarāgaṁ cittaṁ aniccato anupassati, no niccato …pe… </span><br><p id=ps3.8:9.3><span class=root>paṭinissajjati, no ādiyati. </span><br><p id=ps3.8:9.4><span class=root>Aniccato anupassanto niccasaññaṁ pajahati …pe… </span><br><p id=ps3.8:9.5><span class=root>paṭinissajjanto ādānaṁ pajahati. </span><br><p id=ps3.8:9.6><span class=root>Imehi sattahi ākārehi cittaṁ anupassati. </span><br><p id=ps3.8:9.7><span class=root>Cittaṁ upaṭṭhānaṁ, no sati. </span><br><p id=ps3.8:9.8><span class=root>Sati upaṭṭhānañceva sati ca. </span><br><p id=ps3.8:9.9><span class=root>Tāya satiyā tena ñāṇena taṁ cittaṁ anupassati. </span><br><p id=ps3.8:9.10><span class=root>Tena vuccati—</span><br><p id=ps3.8:9.11><span class=root>“citte cittānupassanāsatipaṭṭhānā”. </span><br><p id=ps3.8:10.1><span class=root>Bhāvanāti catasso bhāvanā …pe… </span><br><p id=ps3.8:10.2><span class=root>āsevanaṭṭhena bhāvanā. </span><br><p id=ps3.8:11.1><span class=root>Idhekacco vītarāgaṁ cittaṁ …pe… </span><br><p id=ps3.8:11.2><span class=root>sadosaṁ cittaṁ … </span><br><p id=ps3.8:11.3><span class=root>vītadosaṁ cittaṁ … </span><br><p id=ps3.8:11.4><span class=root>samohaṁ cittaṁ … </span><br><p id=ps3.8:11.5><span class=root>vītamohaṁ cittaṁ … </span><br><p id=ps3.8:11.6><span class=root>saṅkhittaṁ cittaṁ … </span><br><p id=ps3.8:11.7><span class=root>vikkhittaṁ cittaṁ … </span><br><p id=ps3.8:11.8><span class=root>mahaggataṁ cittaṁ … </span><br><p id=ps3.8:11.9><span class=root>amahaggataṁ cittaṁ … </span><br><p id=ps3.8:11.10><span class=root>sauttaraṁ cittaṁ … </span><br><p id=ps3.8:11.11><span class=root>anuttaraṁ cittaṁ … </span><br><p id=ps3.8:11.12><span class=root>samāhitaṁ cittaṁ … </span><br><p id=ps3.8:11.13><span class=root>asamāhitaṁ cittaṁ … </span><br><p id=ps3.8:11.14><span class=root>vimuttaṁ cittaṁ … </span><br><p id=ps3.8:11.15><span class=root>avimuttaṁ cittaṁ … </span><br><p id=ps3.8:11.16><span class=root>cakkhuviññāṇaṁ … </span><br><p id=ps3.8:11.17><span class=root>sotaviññāṇaṁ … </span><br><p id=ps3.8:11.18><span class=root>ghānaviññāṇaṁ … </span><br><p id=ps3.8:11.19><span class=root>jivhāviññāṇaṁ … </span><br><p id=ps3.8:11.20><span class=root>kāyaviññāṇaṁ … </span><br><p id=ps3.8:11.21><span class=root>manoviññāṇaṁ aniccato anupassati, no niccato …pe… </span><br><p id=ps3.8:11.22><span class=root>paṭinissajjati, no ādiyati. </span><br><p id=ps3.8:11.23><span class=root>Aniccato anupassanto niccasaññaṁ pajahati …pe… </span><br><p id=ps3.8:11.24><span class=root>paṭinissajjanto ādānaṁ pajahati. </span><br><p id=ps3.8:11.25><span class=root>Imehi sattahi ākārehi cittaṁ anupassati. </span><br><p id=ps3.8:11.26><span class=root>Cittaṁ upaṭṭhānaṁ, no sati. </span><br><p id=ps3.8:11.27><span class=root>Sati upaṭṭhānañceva sati ca. </span><br><p id=ps3.8:11.28><span class=root>Tāya satiyā tena ñāṇena taṁ cittaṁ anupassati. </span><br><p id=ps3.8:11.29><span class=root>Tena vuccati—</span><br><p id=ps3.8:11.30><span class=root>“citte cittānupassanāsatipaṭṭhānā”. </span><br><p id=ps3.8:12.1><span class=root>Bhāvanāti catasso bhāvanā …pe… </span><br><p id=ps3.8:12.2><span class=root>āsevanaṭṭhena bhāvanā. </span><br><p id=ps3.8:12.3><span class=root>Evaṁ citte cittānupassī viharati. </span><br><p id=ps3.8:13.1><span class=root>Kathaṁ dhammesu dhammānupassī viharati? </span><br><p id=ps3.8:13.2><span class=root>Idhekacco ṭhapetvā kāyaṁ ṭhapetvā vedanaṁ ṭhapetvā cittaṁ tadavasese dhamme aniccato anupassati, no niccato; </span><br><p id=ps3.8:13.3><span class=root>dukkhato anupassati, no sukhato; </span><br><p id=ps3.8:13.4><span class=root>anattato anupassati, no attato; </span><br><p id=ps3.8:13.5><span class=root>nibbindati, no nandati; </span><br><p id=ps3.8:13.6><span class=root>virajjati, no rajjati; </span><br><p id=ps3.8:13.7><span class=root>nirodheti, no samudeti; </span><br><p id=ps3.8:13.8><span class=root>paṭinissajjati, no ādiyati. </span><br><p id=ps3.8:13.9><span class=root>Aniccato anupassanto niccasaññaṁ pajahati, dukkhato anupassanto sukhasaññaṁ pajahati, anattato anupassanto attasaññaṁ pajahati, nibbindanto nandiṁ pajahati, virajjanto rāgaṁ pajahati, nirodhento samudayaṁ pajahati, paṭinissajjanto ādānaṁ pajahati. </span><br><p id=ps3.8:13.10><span class=root>Imehi sattahi ākārehi te dhamme anupassati. </span><br><p id=ps3.8:13.11><span class=root>Dhammā upaṭṭhānaṁ, no sati. </span><br><p id=ps3.8:13.12><span class=root>Sati upaṭṭhānañceva sati ca. </span><br><p id=ps3.8:13.13><span class=root>Tāya satiyā tena ñāṇena te dhamme anupassati. </span><br><p id=ps3.8:13.14><span class=root>Tena vuccati—</span><br><p id=ps3.8:13.15><span class=root>“dhammesu dhammānupassanāsatipaṭṭhānā”. </span><br><p id=ps3.8:14.1><span class=root>Bhāvanāti catasso bhāvanā—</span><br><p id=ps3.8:14.2><span class=root>tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. </span><br><p id=ps3.8:14.3><span class=root>Evaṁ dhammesu dhammānupassī viharatīti. </span><br><p id=ps3.8:14.4><span class=root>Satipaṭṭhānakathā niṭṭhitā. </span><br></main><footer class="container footer"><small><a href=/about/>Contact info</a></small></footer>