<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0007.html>Previous</a><a href=/canon/en/pli/ms/sutta/kn/ps/ps0002P0009.html>Next</a></div><p id=ps2.8:0.1><span class=root>Paṭisambhidāmagga </span><br><p id=ps2.8:0.2><span class=root>2 Yuganaddhavagga </span><br><p id=ps2.8:0.3><span class="root big-bold">2.8. Lokuttarakathā </span><br><p id=ps2.8:1.1><span class=root>Katame dhammā lokuttarā? </span><br><p id=ps2.8:1.2><span class=root>Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo, cattāro ariyamaggā, cattāri ca sāmaññaphalāni, nibbānañca—</span><br><p id=ps2.8:1.3><span class=root>ime dhammā lokuttarā. </span><br><p id=ps2.8:2.1><span class=root>Lokuttarāti kenaṭṭhena lokuttarā? </span><br><p id=ps2.8:2.2><span class=root>Lokaṁ tarantīti—lokuttarā. </span><br><p id=ps2.8:2.3><span class=root>Lokā uttarantīti—lokuttarā. </span><br><p id=ps2.8:2.4><span class=root>Lokato uttarantīti—lokuttarā. </span><br><p id=ps2.8:2.5><span class=root>Lokamhā uttarantīti—lokuttarā. </span><br><p id=ps2.8:2.6><span class=root>Lokaṁ atikkamantīti—lokuttarā. </span><br><p id=ps2.8:2.7><span class=root>Lokaṁ samatikkamantīti—lokuttarā. </span><br><p id=ps2.8:2.8><span class=root>Lokaṁ samatikkantāti—lokuttarā. </span><br><p id=ps2.8:2.9><span class=root>Lokena atirekāti—lokuttarā. </span><br><p id=ps2.8:2.10><span class=root>Lokantaṁ tarantīti—lokuttarā. </span><br><p id=ps2.8:2.11><span class=root>Lokā nissarantīti—lokuttarā. </span><br><p id=ps2.8:2.12><span class=root>Lokato nissarantīti—lokuttarā. </span><br><p id=ps2.8:2.13><span class=root>Lokamhā nissarantīti—lokuttarā. </span><br><p id=ps2.8:2.14><span class=root>Lokā nissaṭāti—lokuttarā. </span><br><p id=ps2.8:2.15><span class=root>Lokena nissaṭāti—lokuttarā. </span><br><p id=ps2.8:2.16><span class=root>Lokamhā nissaṭāti—lokuttarā. </span><br><p id=ps2.8:2.17><span class=root>Loke na tiṭṭhantīti—lokuttarā. </span><br><p id=ps2.8:2.18><span class=root>Lokasmiṁ na tiṭṭhantīti—lokuttarā. </span><br><p id=ps2.8:2.19><span class=root>Loke na limpantīti—lokuttarā. </span><br><p id=ps2.8:2.20><span class=root>Lokena na limpantīti—lokuttarā. </span><br><p id=ps2.8:2.21><span class=root>Loke asaṁlittāti—lokuttarā. </span><br><p id=ps2.8:2.22><span class=root>Lokena asaṁlittāti—lokuttarā. </span><br><p id=ps2.8:2.23><span class=root>Loke anupalittāti—lokuttarā. </span><br><p id=ps2.8:2.24><span class=root>Lokena anupalittāti—lokuttarā. </span><br><p id=ps2.8:2.25><span class=root>Loke vippamuttāti—lokuttarā. </span><br><p id=ps2.8:2.26><span class=root>Lokena vippamuttāti—lokuttarā. </span><br><p id=ps2.8:2.27><span class=root>Lokā vippamuttāti—lokuttarā. </span><br><p id=ps2.8:2.28><span class=root>Lokato vippamuttāti—lokuttarā. </span><br><p id=ps2.8:2.29><span class=root>Lokamhā vippamuttāti—lokuttarā. </span><br><p id=ps2.8:2.30><span class=root>Loke visaññuttāti—lokuttarā. </span><br><p id=ps2.8:2.31><span class=root>Lokena visaññuttāti—lokuttarā. </span><br><p id=ps2.8:2.32><span class=root>Lokā visaññuttāti—lokuttarā. </span><br><p id=ps2.8:2.33><span class=root>Lokasmiṁ visaññuttāti—lokuttarā. </span><br><p id=ps2.8:2.34><span class=root>Lokato visaññuttāti—lokuttarā. </span><br><p id=ps2.8:2.35><span class=root>Lokamhā visaññuttāti—lokuttarā. </span><br><p id=ps2.8:2.36><span class=root>Lokā sujjhantīti—lokuttarā. </span><br><p id=ps2.8:2.37><span class=root>Lokato sujjhantīti—lokuttarā. </span><br><p id=ps2.8:2.38><span class=root>Lokamhā sujjhantīti—lokuttarā. </span><br><p id=ps2.8:2.39><span class=root>Lokā visujjhantīti—lokuttarā. </span><br><p id=ps2.8:2.40><span class=root>Lokato visujjhantīti—lokuttarā. </span><br><p id=ps2.8:2.41><span class=root>Lokamhā visujjhantīti—lokuttarā. </span><br><p id=ps2.8:2.42><span class=root>Lokā vuṭṭhahantīti—lokuttarā. </span><br><p id=ps2.8:2.43><span class=root>Lokato vuṭṭhahantīti—lokuttarā. </span><br><p id=ps2.8:2.44><span class=root>Lokamhā vuṭṭhahantīti—lokuttarā. </span><br><p id=ps2.8:2.45><span class=root>Lokā vivaṭṭantīti—lokuttarā. </span><br><p id=ps2.8:2.46><span class=root>Lokato vivaṭṭantīti—lokuttarā. </span><br><p id=ps2.8:2.47><span class=root>Lokamhā vivaṭṭantīti—lokuttarā. </span><br><p id=ps2.8:2.48><span class=root>Loke na sajjantīti—lokuttarā. </span><br><p id=ps2.8:2.49><span class=root>Loke na gayhantīti—lokuttarā. </span><br><p id=ps2.8:2.50><span class=root>Loke na bajjhantīti—lokuttarā. </span><br><p id=ps2.8:2.51><span class=root>Lokaṁ samucchindantīti—lokuttarā. </span><br><p id=ps2.8:2.52><span class=root>Lokaṁ samucchinnattāti—lokuttarā. </span><br><p id=ps2.8:2.53><span class=root>Lokaṁ paṭippassambhentīti—lokuttarā. </span><br><p id=ps2.8:2.54><span class=root>Lokaṁ paṭippassambhitattāti—lokuttarā. </span><br><p id=ps2.8:2.55><span class=root>Lokassa apathāti—lokuttarā. </span><br><p id=ps2.8:2.56><span class=root>Lokassa agatīti—lokuttarā. </span><br><p id=ps2.8:2.57><span class=root>Lokassa avisayāti—lokuttarā. </span><br><p id=ps2.8:2.58><span class=root>Lokassa asādhāraṇāti—lokuttarā. </span><br><p id=ps2.8:2.59><span class=root>Lokaṁ vamantīti—lokuttarā. </span><br><p id=ps2.8:2.60><span class=root>Lokaṁ na paccāvamantīti—lokuttarā. </span><br><p id=ps2.8:2.61><span class=root>Lokaṁ pajahantīti—lokuttarā. </span><br><p id=ps2.8:2.62><span class=root>Lokaṁ na upādiyantīti—lokuttarā. </span><br><p id=ps2.8:2.63><span class=root>Lokaṁ visinentīti—lokuttarā. </span><br><p id=ps2.8:2.64><span class=root>Lokaṁ na ussinentīti—lokuttarā. </span><br><p id=ps2.8:2.65><span class=root>Lokaṁ vidhūpentīti—lokuttarā. </span><br><p id=ps2.8:2.66><span class=root>Lokaṁ na sandhūpentīti—lokuttarā. </span><br><p id=ps2.8:2.67><span class=root>Lokaṁ samatikkamma abhibhuyya tiṭṭhantīti—lokuttarā. </span><br><p id=ps2.8:2.68><span class=root>Lokuttarakathā niṭṭhitā. </span><br></main><footer class="container footer"><small><a href=/about/>Contact info</a></small></footer>