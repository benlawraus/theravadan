<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0009.html>Previous</a><a href=/canon/en/pli/ms/sutta/kn/pv.html>Next</a></div><p><div class=verse-container id=ps3.10:0.1><span>Paṭisambhidāmagga </span></div><p><div class=verse-container id=ps3.10:0.2><span>3 Paññāvagga </span></div><p><div class=verse-container id=ps3.10:0.3><span class=big-bold>3.10. Mātikākathā </span></div><p><div class=verse-container id=ps3.10:1.1><span>Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19] </span></div><p><div class=verse-container id=ps3.10:2.1><span>Nicchātoti nekkhammena kāmacchandato nicchāto, abyāpādena byāpādato nicchāto …pe… </span></div><p><div class=verse-container id=ps3.10:2.2><span>paṭhamena jhānena nīvaraṇehi nicchāto …pe… </span></div><p><div class=verse-container id=ps3.10:2.3><span>arahattamaggena sabbakilesehi nicchāto. </span></div><p><div class=verse-container id=ps3.10:3.1><span>Mokkho vimokkhoti nekkhammena kāmacchandato muccatīti—</span></div><p><div class=verse-container id=ps3.10:3.2><span>mokkho vimokkho. </span></div><p><div class=verse-container id=ps3.10:3.3><span>Abyāpādena byāpādato muccatīti—</span></div><p><div class=verse-container id=ps3.10:3.4><span>mokkho vimokkho …pe… </span></div><p><div class=verse-container id=ps3.10:3.5><span>paṭhamena jhānena nīvaraṇehi muccatīti—</span></div><p><div class=verse-container id=ps3.10:3.6><span>mokkho vimokkho …pe… </span></div><p><div class=verse-container id=ps3.10:3.7><span>arahattamaggena sabbakilesehi muccatīti—</span></div><p><div class=verse-container id=ps3.10:3.8><span>mokkho vimokkho. </span></div><p><div class=verse-container id=ps3.10:4.1><span>Vijjāvimuttīti nekkhammaṁ vijjatīti vijjā, kāmacchandato muccatīti vimutti. </span></div><p><div class=verse-container id=ps3.10:4.2><span>Vijjanto muccati, muccanto vijjatīti—</span></div><p><div class=verse-container id=ps3.10:4.3><span>vijjāvimutti. </span></div><p><div class=verse-container id=ps3.10:4.4><span>Abyāpādo vijjatīti vijjā, byāpādato vimuccatīti vimutti. </span></div><p><div class=verse-container id=ps3.10:4.5><span>Vijjanto muccati, muccanto vijjatīti—</span></div><p><div class=verse-container id=ps3.10:4.6><span>vijjāvimutti …pe… </span></div><p><div class=verse-container id=ps3.10:4.7><span>arahattamaggo vijjatīti vijjā, sabbakilesehi muccatīti vimutti. </span></div><p><div class=verse-container id=ps3.10:4.8><span>Vijjanto muccati, muccanto vijjatīti—</span></div><p><div class=verse-container id=ps3.10:4.9><span>vijjāvimutti. </span></div><p><div class=verse-container id=ps3.10:5.1><span>Adhisīlaṁ adhicittaṁ adhipaññāti nekkhammena kāmacchandaṁ, saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. </span></div><p><div class=verse-container id=ps3.10:5.2><span>Yo tattha saṁvaraṭṭho, ayaṁ adhisīlasikkhā. </span></div><p><div class=verse-container id=ps3.10:5.3><span>Yo tattha avikkhepaṭṭho, ayaṁ adhicittasikkhā. </span></div><p><div class=verse-container id=ps3.10:5.4><span>Yo tattha dassanaṭṭho, ayaṁ adhipaññāsikkhā. </span></div><p><div class=verse-container id=ps3.10:5.5><span>Abyāpādena byāpādaṁ saṁvaraṭṭhena sīlavisuddhi …pe… </span></div><p><div class=verse-container id=ps3.10:5.6><span>arahattamaggena sabbakilese saṁvaraṭṭhena sīlavisuddhi, avikkhepaṭṭhena cittavisuddhi. </span></div><p><div class=verse-container id=ps3.10:5.7><span>Dassanaṭṭhena diṭṭhivisuddhi. </span></div><p><div class=verse-container id=ps3.10:5.8><span>Yo tattha saṁvaraṭṭho, ayaṁ adhisīlasikkhā. </span></div><p><div class=verse-container id=ps3.10:5.9><span>Yo tattha avikkhepaṭṭho, ayaṁ adhicittasikkhā. </span></div><p><div class=verse-container id=ps3.10:5.10><span>Yo tattha dassanaṭṭho, ayaṁ adhipaññāsikkhā. </span></div><p><div class=verse-container id=ps3.10:6.1><span>Passaddhīti nekkhammena kāmacchandaṁ paṭippassambheti, abyāpādena byāpādaṁ paṭippassambheti …pe… </span></div><p><div class=verse-container id=ps3.10:6.2><span>arahattamaggena sabbakilese paṭippassambheti. </span></div><p><div class=verse-container id=ps3.10:7.1><span>Ñāṇanti kāmacchandassa pahīnattā nekkhammaṁ ñātaṭṭhena ñāṇaṁ; </span></div><p><div class=verse-container id=ps3.10:7.2><span>byāpādassa pahīnattā abyāpādo ñātaṭṭhena ñāṇaṁ …pe… </span></div><p><div class=verse-container id=ps3.10:7.3><span>sabbakilesānaṁ pahīnattā arahattamaggo ñātaṭṭhena ñāṇaṁ. </span></div><p><div class=verse-container id=ps3.10:8.1><span>Dassananti kāmacchandassa pahīnattā nekkhammaṁ diṭṭhattā dassanaṁ. </span></div><p><div class=verse-container id=ps3.10:8.2><span>Byāpādassa pahīnattā abyāpādo diṭṭhattā dassanaṁ …pe… </span></div><p><div class=verse-container id=ps3.10:8.3><span>sabbakilesānaṁ pahīnattā arahattamaggo diṭṭhattā dassanaṁ. </span></div><p><div class=verse-container id=ps3.10:9.1><span>Visuddhīti kāmacchandaṁ pajahanto nekkhammena visujjhati. </span></div><p><div class=verse-container id=ps3.10:9.2><span>Byāpādaṁ pajahanto abyāpādena visujjhati …pe… </span></div><p><div class=verse-container id=ps3.10:9.3><span>sabbakilese pajahanto arahattamaggena visujjhati. </span></div><p><div class=verse-container id=ps3.10:10.1><span>Nekkhammanti kāmānametaṁ nissaraṇaṁ, yadidaṁ nekkhammaṁ. </span></div><p><div class=verse-container id=ps3.10:10.2><span>Rūpānametaṁ nissaraṇaṁ, yadidaṁ āruppaṁ. </span></div><p><div class=verse-container id=ps3.10:10.3><span>Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nekkhammaṁ. </span></div><p><div class=verse-container id=ps3.10:10.4><span>Byāpādassa abyāpādo nekkhammaṁ. </span></div><p><div class=verse-container id=ps3.10:10.5><span>Thinamiddhassa ālokasaññā nekkhammaṁ …pe… </span></div><p><div class=verse-container id=ps3.10:10.6><span>sabbakilesānaṁ arahattamaggo nekkhammaṁ. </span></div><p><div class=verse-container id=ps3.10:11.1><span>Nissaraṇanti kāmānametaṁ nissaraṇaṁ, yadidaṁ nekkhammaṁ. </span></div><p><div class=verse-container id=ps3.10:11.2><span>Rūpānametaṁ nissaraṇaṁ, yadidaṁ āruppaṁ. </span></div><p><div class=verse-container id=ps3.10:11.3><span>Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ. </span></div><p><div class=verse-container id=ps3.10:11.4><span>Kāmacchandassa nekkhammaṁ nissaraṇaṁ. </span></div><p><div class=verse-container id=ps3.10:11.5><span>Byāpādassa abyāpādo nissaraṇaṁ …pe… </span></div><p><div class=verse-container id=ps3.10:11.6><span>sabbakilesānaṁ arahattamaggo nissaraṇaṁ. </span></div><p><div class=verse-container id=ps3.10:12.1><span>Pavivekoti kāmacchandassa nekkhammaṁ paviveko …pe… </span></div><p><div class=verse-container id=ps3.10:12.2><span>sabbakilesānaṁ arahattamaggo paviveko. </span></div><p><div class=verse-container id=ps3.10:13.1><span>Vosaggoti nekkhammena kāmacchandaṁ vosajjatīti—</span></div><p><div class=verse-container id=ps3.10:13.2><span>vosaggo. </span></div><p><div class=verse-container id=ps3.10:13.3><span>Abyāpādena byāpādaṁ vosajjatīti—</span></div><p><div class=verse-container id=ps3.10:13.4><span>vosaggo …pe… </span></div><p><div class=verse-container id=ps3.10:13.5><span>arahattamaggena sabbakilese vosajjatīti—</span></div><p><div class=verse-container id=ps3.10:13.6><span>vosaggo. </span></div><p><div class=verse-container id=ps3.10:14.1><span>Cariyāti kāmacchandaṁ pajahanto nekkhammena carati. </span></div><p><div class=verse-container id=ps3.10:14.2><span>Byāpādaṁ pajahanto abyāpādena carati …pe… </span></div><p><div class=verse-container id=ps3.10:14.3><span>sabbakilese pajahanto arahattamaggena carati. </span></div><p><div class=verse-container id=ps3.10:15.1><span>Jhānavimokkhoti nekkhammaṁ jhāyatīti—</span></div><p><div class=verse-container id=ps3.10:15.2><span>jhānaṁ. </span></div><p><div class=verse-container id=ps3.10:15.3><span>Kāmacchandaṁ jhāpetīti—</span></div><p><div class=verse-container id=ps3.10:15.4><span>jhānaṁ. </span></div><p><div class=verse-container id=ps3.10:15.5><span>Jhāyanto muccatīti—</span></div><p><div class=verse-container id=ps3.10:15.6><span>jhānavimokkho. </span></div><p><div class=verse-container id=ps3.10:15.7><span>Jhāpento muccatīti—</span></div><p><div class=verse-container id=ps3.10:15.8><span>jhānavimokkho. </span></div><p><div class=verse-container id=ps3.10:15.9><span>Jhāyantīti dhammā. </span></div><p><div class=verse-container id=ps3.10:15.10><span>Jhāpentīti kilese. </span></div><p><div class=verse-container id=ps3.10:15.11><span>Jhāte ca jhāpe ca jānātīti—</span></div><p><div class=verse-container id=ps3.10:15.12><span>jhānajhāyī. </span></div><p><div class=verse-container id=ps3.10:15.13><span>Abyāpādo jhāyatīti jhānaṁ. </span></div><p><div class=verse-container id=ps3.10:15.14><span>Byāpādaṁ jhāpetīti—</span></div><p><div class=verse-container id=ps3.10:15.15><span>jhānaṁ …pe… </span></div><p><div class=verse-container id=ps3.10:15.16><span>ālokasaññā jhāyatīti—</span></div><p><div class=verse-container id=ps3.10:15.17><span>jhānaṁ. </span></div><p><div class=verse-container id=ps3.10:15.18><span>Thinamiddhaṁ jhāpetīti—</span></div><p><div class=verse-container id=ps3.10:15.19><span>jhānaṁ …pe… </span></div><p><div class=verse-container id=ps3.10:15.20><span>arahattamaggo jhāyatīti—</span></div><p><div class=verse-container id=ps3.10:15.21><span>jhānaṁ. </span></div><p><div class=verse-container id=ps3.10:15.22><span>Sabbakilese jhāpetīti—</span></div><p><div class=verse-container id=ps3.10:15.23><span>jhānaṁ. </span></div><p><div class=verse-container id=ps3.10:15.24><span>Jhāyanto muccatīti—</span></div><p><div class=verse-container id=ps3.10:15.25><span>jhānavimokkho. </span></div><p><div class=verse-container id=ps3.10:15.26><span>Jhāpento muccatīti—</span></div><p><div class=verse-container id=ps3.10:15.27><span>jhānavimokkho. </span></div><p><div class=verse-container id=ps3.10:15.28><span>Jhāyantīti—</span></div><p><div class=verse-container id=ps3.10:15.29><span>dhammā. </span></div><p><div class=verse-container id=ps3.10:15.30><span>Jhāpentīti—</span></div><p><div class=verse-container id=ps3.10:15.31><span>kilese. </span></div><p><div class=verse-container id=ps3.10:15.32><span>Jhāte ca jhāpe ca jānātīti—</span></div><p><div class=verse-container id=ps3.10:15.33><span>jhānajhāyī. </span></div><p><div class=verse-container id=ps3.10:16.1><span>Bhāvanā adhiṭṭhānaṁ jīvitanti kāmacchandaṁ pajahanto nekkhammaṁ bhāvetīti—</span></div><p><div class=verse-container id=ps3.10:16.2><span>bhāvanāsampanno. </span></div><p><div class=verse-container id=ps3.10:16.3><span>Nekkhammavasena cittaṁ adhiṭṭhātīti—</span></div><p><div class=verse-container id=ps3.10:16.4><span>adhiṭṭhānasampanno. </span></div><p><div class=verse-container id=ps3.10:16.5><span>Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; </span></div><p><div class=verse-container id=ps3.10:16.6><span>sammā jīvati, no micchā; </span></div><p><div class=verse-container id=ps3.10:16.7><span>visuddhaṁ jīvati, no kiliṭṭhanti—</span></div><p><div class=verse-container id=ps3.10:16.8><span>ājīvasampanno. </span></div><p><div class=verse-container id=ps3.10:16.9><span>Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span></div><p><div class=verse-container id=ps3.10:16.10><span>yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span></div><p><div class=verse-container id=ps3.10:16.11><span>visārado upasaṅkamati amaṅkubhūto. </span></div><p><div class=verse-container id=ps3.10:16.12><span>Taṁ kissa hetu? </span></div><p><div class=verse-container id=ps3.10:16.13><span>Tathā hi so bhāvanāsampanno adhiṭṭhānasampanno ājīvasampanno. </span></div><p><div class=verse-container id=ps3.10:17.1><span>Byāpādaṁ pajahanto abyāpādaṁ bhāvetīti—</span></div><p><div class=verse-container id=ps3.10:17.2><span>bhāvanāsampanno …pe… </span></div><p><div class=verse-container id=ps3.10:17.3><span>thinamiddhaṁ pajahanto ālokasaññaṁ bhāvetīti—</span></div><p><div class=verse-container id=ps3.10:17.4><span>bhāvanāsampanno …pe… </span></div><p><div class=verse-container id=ps3.10:17.5><span>uddhaccaṁ pajahanto avikkhepaṁ bhāvetīti—</span></div><p><div class=verse-container id=ps3.10:17.6><span>bhāvanāsampanno …pe… </span></div><p><div class=verse-container id=ps3.10:17.7><span>vicikicchaṁ pajahanto dhammavavatthānaṁ bhāvetīti—</span></div><p><div class=verse-container id=ps3.10:17.8><span>bhāvanāsampanno …pe… </span></div><p><div class=verse-container id=ps3.10:17.9><span>avijjaṁ pajahanto vijjaṁ bhāvetīti—</span></div><p><div class=verse-container id=ps3.10:17.10><span>bhāvanāsampanno …pe… </span></div><p><div class=verse-container id=ps3.10:17.11><span>aratiṁ pajahanto pāmojjaṁ bhāvetīti—</span></div><p><div class=verse-container id=ps3.10:17.12><span>bhāvanāsampanno …pe… </span></div><p><div class=verse-container id=ps3.10:17.13><span>nīvaraṇe pajahanto paṭhamaṁ jhānaṁ bhāvetīti—</span></div><p><div class=verse-container id=ps3.10:17.14><span>bhāvanāsampanno …pe… </span></div><p><div class=verse-container id=ps3.10:17.15><span>sabbakilese pajahanto arahattamaggaṁ bhāvetīti—</span></div><p><div class=verse-container id=ps3.10:17.16><span>bhāvanāsampanno. </span></div><p><div class=verse-container id=ps3.10:17.17><span>Arahattamaggavasena cittaṁ adhiṭṭhātīti—</span></div><p><div class=verse-container id=ps3.10:17.18><span>adhiṭṭhānasampanno. </span></div><p><div class=verse-container id=ps3.10:17.19><span>Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; </span></div><p><div class=verse-container id=ps3.10:17.20><span>sammā jīvati, no micchā; </span></div><p><div class=verse-container id=ps3.10:17.21><span>visuddhaṁ jīvati, no kiliṭṭhanti—</span></div><p><div class=verse-container id=ps3.10:17.22><span>ājīvasampanno. </span></div><p><div class=verse-container id=ps3.10:17.23><span>Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span></div><p><div class=verse-container id=ps3.10:17.24><span>yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span></div><p><div class=verse-container id=ps3.10:17.25><span>visārado upasaṅkamati amaṅkubhūto. </span></div><p><div class=verse-container id=ps3.10:17.26><span>Taṁ kissa hetu? </span></div><p><div class=verse-container id=ps3.10:17.27><span>Tathā hi so bhāvanāsampanno adhiṭṭhānasampanno ājīvasampannoti. </span></div><p><div class=verse-container id=ps3.10:17.28><span>Mātikākathā niṭṭhitā. </span></div><p><div class=verse-container id=ps3.10:17.29><span>Paññāvaggo tatiyo. </span></div><p><div class=verse-container id=ps3.10:17.30><span>Tassuddānaṁ </span></div><p><div class=verse-container id=ps3.10:18.1><span>Paññā iddhi abhisamayo, </span></div><p><div class=verse-container id=ps3.10:18.2><span>viveko cariyapañcamo; </span></div><p><div class=verse-container id=ps3.10:18.3><span>Pāṭihāri samasīsi, </span></div><p><div class=verse-container id=ps3.10:18.4><span>satipaṭṭhānā vipassanā; </span></div><p><div class=verse-container id=ps3.10:18.5><span>Tatiye paññāvaggamhi, </span></div><p><div class=verse-container id=ps3.10:18.6><span>mātikāya ca te dasāti. </span></div><p><div class=verse-container id=ps3.10:19.1><span>Mahāvaggo yuganaddho, </span></div><p><div class=verse-container id=ps3.10:19.2><span>paññāvaggo ca nāmato; </span></div><p><div class=verse-container id=ps3.10:19.3><span>Tayova vaggā imamhi, </span></div><p><div class=verse-container id=ps3.10:19.4><span>paṭisambhidāpakaraṇe. </span></div><p><div class=verse-container id=ps3.10:20.1><span>Anantanayamaggesu, </span></div><p><div class=verse-container id=ps3.10:20.2><span>gambhīro sāgarūpamo; </span></div><p><div class=verse-container id=ps3.10:20.3><span>Nabhañca tārakākiṇṇaṁ, </span></div><p><div class=verse-container id=ps3.10:20.4><span>thūlo jātassaro yathā; </span></div><p><div class=verse-container id=ps3.10:20.5><span>Kathikānaṁ visālāya, </span></div><p><div class=verse-container id=ps3.10:20.6><span>yogīnaṁ ñāṇajotananti. </span></div><p><div class=verse-container id=ps3.10:20.7><span>Paṭisambhidāmaggapāḷi niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0003P0009.html>Previous</a><a href=/canon/en/pli/ms/sutta/kn/pv.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>