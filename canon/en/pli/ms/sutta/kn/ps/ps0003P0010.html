<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0009.html>Previous</a><a href=/canon/en/pli/ms/sutta/kn/pv.html>Next</a></div><p id=ps3.10:0.1><span class=root>Paṭisambhidāmagga </span><br><p id=ps3.10:0.2><span class=root>3 Paññāvagga </span><br><p id=ps3.10:0.3><span class="root big-bold">3.10. Mātikākathā </span><br><p id=ps3.10:1.1><span class=root>Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19] </span><br><p id=ps3.10:2.1><span class=root>Nicchātoti nekkhammena kāmacchandato nicchāto, abyāpādena byāpādato nicchāto …pe… </span><br><p id=ps3.10:2.2><span class=root>paṭhamena jhānena nīvaraṇehi nicchāto …pe… </span><br><p id=ps3.10:2.3><span class=root>arahattamaggena sabbakilesehi nicchāto. </span><br><p id=ps3.10:3.1><span class=root>Mokkho vimokkhoti nekkhammena kāmacchandato muccatīti—</span><br><p id=ps3.10:3.2><span class=root>mokkho vimokkho. </span><br><p id=ps3.10:3.3><span class=root>Abyāpādena byāpādato muccatīti—</span><br><p id=ps3.10:3.4><span class=root>mokkho vimokkho …pe… </span><br><p id=ps3.10:3.5><span class=root>paṭhamena jhānena nīvaraṇehi muccatīti—</span><br><p id=ps3.10:3.6><span class=root>mokkho vimokkho …pe… </span><br><p id=ps3.10:3.7><span class=root>arahattamaggena sabbakilesehi muccatīti—</span><br><p id=ps3.10:3.8><span class=root>mokkho vimokkho. </span><br><p id=ps3.10:4.1><span class=root>Vijjāvimuttīti nekkhammaṁ vijjatīti vijjā, kāmacchandato muccatīti vimutti. </span><br><p id=ps3.10:4.2><span class=root>Vijjanto muccati, muccanto vijjatīti—</span><br><p id=ps3.10:4.3><span class=root>vijjāvimutti. </span><br><p id=ps3.10:4.4><span class=root>Abyāpādo vijjatīti vijjā, byāpādato vimuccatīti vimutti. </span><br><p id=ps3.10:4.5><span class=root>Vijjanto muccati, muccanto vijjatīti—</span><br><p id=ps3.10:4.6><span class=root>vijjāvimutti …pe… </span><br><p id=ps3.10:4.7><span class=root>arahattamaggo vijjatīti vijjā, sabbakilesehi muccatīti vimutti. </span><br><p id=ps3.10:4.8><span class=root>Vijjanto muccati, muccanto vijjatīti—</span><br><p id=ps3.10:4.9><span class=root>vijjāvimutti. </span><br><p id=ps3.10:5.1><span class=root>Adhisīlaṁ adhicittaṁ adhipaññāti nekkhammena kāmacchandaṁ, saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. </span><br><p id=ps3.10:5.2><span class=root>Yo tattha saṁvaraṭṭho, ayaṁ adhisīlasikkhā. </span><br><p id=ps3.10:5.3><span class=root>Yo tattha avikkhepaṭṭho, ayaṁ adhicittasikkhā. </span><br><p id=ps3.10:5.4><span class=root>Yo tattha dassanaṭṭho, ayaṁ adhipaññāsikkhā. </span><br><p id=ps3.10:5.5><span class=root>Abyāpādena byāpādaṁ saṁvaraṭṭhena sīlavisuddhi …pe… </span><br><p id=ps3.10:5.6><span class=root>arahattamaggena sabbakilese saṁvaraṭṭhena sīlavisuddhi, avikkhepaṭṭhena cittavisuddhi. </span><br><p id=ps3.10:5.7><span class=root>Dassanaṭṭhena diṭṭhivisuddhi. </span><br><p id=ps3.10:5.8><span class=root>Yo tattha saṁvaraṭṭho, ayaṁ adhisīlasikkhā. </span><br><p id=ps3.10:5.9><span class=root>Yo tattha avikkhepaṭṭho, ayaṁ adhicittasikkhā. </span><br><p id=ps3.10:5.10><span class=root>Yo tattha dassanaṭṭho, ayaṁ adhipaññāsikkhā. </span><br><p id=ps3.10:6.1><span class=root>Passaddhīti nekkhammena kāmacchandaṁ paṭippassambheti, abyāpādena byāpādaṁ paṭippassambheti …pe… </span><br><p id=ps3.10:6.2><span class=root>arahattamaggena sabbakilese paṭippassambheti. </span><br><p id=ps3.10:7.1><span class=root>Ñāṇanti kāmacchandassa pahīnattā nekkhammaṁ ñātaṭṭhena ñāṇaṁ; </span><br><p id=ps3.10:7.2><span class=root>byāpādassa pahīnattā abyāpādo ñātaṭṭhena ñāṇaṁ …pe… </span><br><p id=ps3.10:7.3><span class=root>sabbakilesānaṁ pahīnattā arahattamaggo ñātaṭṭhena ñāṇaṁ. </span><br><p id=ps3.10:8.1><span class=root>Dassananti kāmacchandassa pahīnattā nekkhammaṁ diṭṭhattā dassanaṁ. </span><br><p id=ps3.10:8.2><span class=root>Byāpādassa pahīnattā abyāpādo diṭṭhattā dassanaṁ …pe… </span><br><p id=ps3.10:8.3><span class=root>sabbakilesānaṁ pahīnattā arahattamaggo diṭṭhattā dassanaṁ. </span><br><p id=ps3.10:9.1><span class=root>Visuddhīti kāmacchandaṁ pajahanto nekkhammena visujjhati. </span><br><p id=ps3.10:9.2><span class=root>Byāpādaṁ pajahanto abyāpādena visujjhati …pe… </span><br><p id=ps3.10:9.3><span class=root>sabbakilese pajahanto arahattamaggena visujjhati. </span><br><p id=ps3.10:10.1><span class=root>Nekkhammanti kāmānametaṁ nissaraṇaṁ, yadidaṁ nekkhammaṁ. </span><br><p id=ps3.10:10.2><span class=root>Rūpānametaṁ nissaraṇaṁ, yadidaṁ āruppaṁ. </span><br><p id=ps3.10:10.3><span class=root>Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nekkhammaṁ. </span><br><p id=ps3.10:10.4><span class=root>Byāpādassa abyāpādo nekkhammaṁ. </span><br><p id=ps3.10:10.5><span class=root>Thinamiddhassa ālokasaññā nekkhammaṁ …pe… </span><br><p id=ps3.10:10.6><span class=root>sabbakilesānaṁ arahattamaggo nekkhammaṁ. </span><br><p id=ps3.10:11.1><span class=root>Nissaraṇanti kāmānametaṁ nissaraṇaṁ, yadidaṁ nekkhammaṁ. </span><br><p id=ps3.10:11.2><span class=root>Rūpānametaṁ nissaraṇaṁ, yadidaṁ āruppaṁ. </span><br><p id=ps3.10:11.3><span class=root>Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ. </span><br><p id=ps3.10:11.4><span class=root>Kāmacchandassa nekkhammaṁ nissaraṇaṁ. </span><br><p id=ps3.10:11.5><span class=root>Byāpādassa abyāpādo nissaraṇaṁ …pe… </span><br><p id=ps3.10:11.6><span class=root>sabbakilesānaṁ arahattamaggo nissaraṇaṁ. </span><br><p id=ps3.10:12.1><span class=root>Pavivekoti kāmacchandassa nekkhammaṁ paviveko …pe… </span><br><p id=ps3.10:12.2><span class=root>sabbakilesānaṁ arahattamaggo paviveko. </span><br><p id=ps3.10:13.1><span class=root>Vosaggoti nekkhammena kāmacchandaṁ vosajjatīti—</span><br><p id=ps3.10:13.2><span class=root>vosaggo. </span><br><p id=ps3.10:13.3><span class=root>Abyāpādena byāpādaṁ vosajjatīti—</span><br><p id=ps3.10:13.4><span class=root>vosaggo …pe… </span><br><p id=ps3.10:13.5><span class=root>arahattamaggena sabbakilese vosajjatīti—</span><br><p id=ps3.10:13.6><span class=root>vosaggo. </span><br><p id=ps3.10:14.1><span class=root>Cariyāti kāmacchandaṁ pajahanto nekkhammena carati. </span><br><p id=ps3.10:14.2><span class=root>Byāpādaṁ pajahanto abyāpādena carati …pe… </span><br><p id=ps3.10:14.3><span class=root>sabbakilese pajahanto arahattamaggena carati. </span><br><p id=ps3.10:15.1><span class=root>Jhānavimokkhoti nekkhammaṁ jhāyatīti—</span><br><p id=ps3.10:15.2><span class=root>jhānaṁ. </span><br><p id=ps3.10:15.3><span class=root>Kāmacchandaṁ jhāpetīti—</span><br><p id=ps3.10:15.4><span class=root>jhānaṁ. </span><br><p id=ps3.10:15.5><span class=root>Jhāyanto muccatīti—</span><br><p id=ps3.10:15.6><span class=root>jhānavimokkho. </span><br><p id=ps3.10:15.7><span class=root>Jhāpento muccatīti—</span><br><p id=ps3.10:15.8><span class=root>jhānavimokkho. </span><br><p id=ps3.10:15.9><span class=root>Jhāyantīti dhammā. </span><br><p id=ps3.10:15.10><span class=root>Jhāpentīti kilese. </span><br><p id=ps3.10:15.11><span class=root>Jhāte ca jhāpe ca jānātīti—</span><br><p id=ps3.10:15.12><span class=root>jhānajhāyī. </span><br><p id=ps3.10:15.13><span class=root>Abyāpādo jhāyatīti jhānaṁ. </span><br><p id=ps3.10:15.14><span class=root>Byāpādaṁ jhāpetīti—</span><br><p id=ps3.10:15.15><span class=root>jhānaṁ …pe… </span><br><p id=ps3.10:15.16><span class=root>ālokasaññā jhāyatīti—</span><br><p id=ps3.10:15.17><span class=root>jhānaṁ. </span><br><p id=ps3.10:15.18><span class=root>Thinamiddhaṁ jhāpetīti—</span><br><p id=ps3.10:15.19><span class=root>jhānaṁ …pe… </span><br><p id=ps3.10:15.20><span class=root>arahattamaggo jhāyatīti—</span><br><p id=ps3.10:15.21><span class=root>jhānaṁ. </span><br><p id=ps3.10:15.22><span class=root>Sabbakilese jhāpetīti—</span><br><p id=ps3.10:15.23><span class=root>jhānaṁ. </span><br><p id=ps3.10:15.24><span class=root>Jhāyanto muccatīti—</span><br><p id=ps3.10:15.25><span class=root>jhānavimokkho. </span><br><p id=ps3.10:15.26><span class=root>Jhāpento muccatīti—</span><br><p id=ps3.10:15.27><span class=root>jhānavimokkho. </span><br><p id=ps3.10:15.28><span class=root>Jhāyantīti—</span><br><p id=ps3.10:15.29><span class=root>dhammā. </span><br><p id=ps3.10:15.30><span class=root>Jhāpentīti—</span><br><p id=ps3.10:15.31><span class=root>kilese. </span><br><p id=ps3.10:15.32><span class=root>Jhāte ca jhāpe ca jānātīti—</span><br><p id=ps3.10:15.33><span class=root>jhānajhāyī. </span><br><p id=ps3.10:16.1><span class=root>Bhāvanā adhiṭṭhānaṁ jīvitanti kāmacchandaṁ pajahanto nekkhammaṁ bhāvetīti—</span><br><p id=ps3.10:16.2><span class=root>bhāvanāsampanno. </span><br><p id=ps3.10:16.3><span class=root>Nekkhammavasena cittaṁ adhiṭṭhātīti—</span><br><p id=ps3.10:16.4><span class=root>adhiṭṭhānasampanno. </span><br><p id=ps3.10:16.5><span class=root>Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; </span><br><p id=ps3.10:16.6><span class=root>sammā jīvati, no micchā; </span><br><p id=ps3.10:16.7><span class=root>visuddhaṁ jīvati, no kiliṭṭhanti—</span><br><p id=ps3.10:16.8><span class=root>ājīvasampanno. </span><br><p id=ps3.10:16.9><span class=root>Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span><br><p id=ps3.10:16.10><span class=root>yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span><br><p id=ps3.10:16.11><span class=root>visārado upasaṅkamati amaṅkubhūto. </span><br><p id=ps3.10:16.12><span class=root>Taṁ kissa hetu? </span><br><p id=ps3.10:16.13><span class=root>Tathā hi so bhāvanāsampanno adhiṭṭhānasampanno ājīvasampanno. </span><br><p id=ps3.10:17.1><span class=root>Byāpādaṁ pajahanto abyāpādaṁ bhāvetīti—</span><br><p id=ps3.10:17.2><span class=root>bhāvanāsampanno …pe… </span><br><p id=ps3.10:17.3><span class=root>thinamiddhaṁ pajahanto ālokasaññaṁ bhāvetīti—</span><br><p id=ps3.10:17.4><span class=root>bhāvanāsampanno …pe… </span><br><p id=ps3.10:17.5><span class=root>uddhaccaṁ pajahanto avikkhepaṁ bhāvetīti—</span><br><p id=ps3.10:17.6><span class=root>bhāvanāsampanno …pe… </span><br><p id=ps3.10:17.7><span class=root>vicikicchaṁ pajahanto dhammavavatthānaṁ bhāvetīti—</span><br><p id=ps3.10:17.8><span class=root>bhāvanāsampanno …pe… </span><br><p id=ps3.10:17.9><span class=root>avijjaṁ pajahanto vijjaṁ bhāvetīti—</span><br><p id=ps3.10:17.10><span class=root>bhāvanāsampanno …pe… </span><br><p id=ps3.10:17.11><span class=root>aratiṁ pajahanto pāmojjaṁ bhāvetīti—</span><br><p id=ps3.10:17.12><span class=root>bhāvanāsampanno …pe… </span><br><p id=ps3.10:17.13><span class=root>nīvaraṇe pajahanto paṭhamaṁ jhānaṁ bhāvetīti—</span><br><p id=ps3.10:17.14><span class=root>bhāvanāsampanno …pe… </span><br><p id=ps3.10:17.15><span class=root>sabbakilese pajahanto arahattamaggaṁ bhāvetīti—</span><br><p id=ps3.10:17.16><span class=root>bhāvanāsampanno. </span><br><p id=ps3.10:17.17><span class=root>Arahattamaggavasena cittaṁ adhiṭṭhātīti—</span><br><p id=ps3.10:17.18><span class=root>adhiṭṭhānasampanno. </span><br><p id=ps3.10:17.19><span class=root>Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; </span><br><p id=ps3.10:17.20><span class=root>sammā jīvati, no micchā; </span><br><p id=ps3.10:17.21><span class=root>visuddhaṁ jīvati, no kiliṭṭhanti—</span><br><p id=ps3.10:17.22><span class=root>ājīvasampanno. </span><br><p id=ps3.10:17.23><span class=root>Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati—</span><br><p id=ps3.10:17.24><span class=root>yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—</span><br><p id=ps3.10:17.25><span class=root>visārado upasaṅkamati amaṅkubhūto. </span><br><p id=ps3.10:17.26><span class=root>Taṁ kissa hetu? </span><br><p id=ps3.10:17.27><span class=root>Tathā hi so bhāvanāsampanno adhiṭṭhānasampanno ājīvasampannoti. </span><br><p id=ps3.10:17.28><span class=root>Mātikākathā niṭṭhitā. </span><br><p id=ps3.10:17.29><span class=root>Paññāvaggo tatiyo. </span><br><p id=ps3.10:17.30><span class=root>Tassuddānaṁ </span><br><p id=ps3.10:18.1><span class=root>Paññā iddhi abhisamayo, </span><br><p id=ps3.10:18.2><span class=root>viveko cariyapañcamo; </span><br><p id=ps3.10:18.3><span class=root>Pāṭihāri samasīsi, </span><br><p id=ps3.10:18.4><span class=root>satipaṭṭhānā vipassanā; </span><br><p id=ps3.10:18.5><span class=root>Tatiye paññāvaggamhi, </span><br><p id=ps3.10:18.6><span class=root>mātikāya ca te dasāti. </span><br><p id=ps3.10:19.1><span class=root>Mahāvaggo yuganaddho, </span><br><p id=ps3.10:19.2><span class=root>paññāvaggo ca nāmato; </span><br><p id=ps3.10:19.3><span class=root>Tayova vaggā imamhi, </span><br><p id=ps3.10:19.4><span class=root>paṭisambhidāpakaraṇe. </span><br><p id=ps3.10:20.1><span class=root>Anantanayamaggesu, </span><br><p id=ps3.10:20.2><span class=root>gambhīro sāgarūpamo; </span><br><p id=ps3.10:20.3><span class=root>Nabhañca tārakākiṇṇaṁ, </span><br><p id=ps3.10:20.4><span class=root>thūlo jātassaro yathā; </span><br><p id=ps3.10:20.5><span class=root>Kathikānaṁ visālāya, </span><br><p id=ps3.10:20.6><span class=root>yogīnaṁ ñāṇajotananti. </span><br><p id=ps3.10:20.7><span class=root>Paṭisambhidāmaggapāḷi niṭṭhitā. </span><br></main><footer class="container footer"><small><a href=/about>Contact info</a></small></footer>