<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps.html>Previous</a><a href=/canon/en/pli/ms/sutta/kn/ps/ps0001P0001.html>Next</a></div><p id=ps1.0:0.1><span class=root>Paṭisambhidāmagga </span><br><p id=ps1.0:0.2><span class=root>1 Mahāvagga </span><br><p id=ps1.0:0.3><span class="root big-bold">1.0 Mātikā </span><br><p id=ps1.0:0.4><span class=root>Namo tassa Bhagavato Arahato Sammāsambuddhassa. </span><br><p id=ps1.0:1.1><span class=root>Sotāvadhāne paññā sutamaye ñāṇaṁ. </span><br><p id=ps1.0:2.1><span class=root>Sutvāna saṁvare paññā sīlamaye ñāṇaṁ. </span><br><p id=ps1.0:3.1><span class=root>Saṁvaritvā samādahane paññā samādhibhāvanāmaye ñāṇaṁ. </span><br><p id=ps1.0:4.1><span class=root>Paccayapariggahe paññā dhammaṭṭhitiñāṇaṁ. </span><br><p id=ps1.0:5.1><span class=root>Atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ. </span><br><p id=ps1.0:6.1><span class=root>Paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ. </span><br><p id=ps1.0:7.1><span class=root>Ārammaṇaṁ paṭisaṅkhā bhaṅgānupassane paññā vipassane ñāṇaṁ. </span><br><p id=ps1.0:8.1><span class=root>Bhayatupaṭṭhāne paññā ādīnave ñāṇaṁ. </span><br><p id=ps1.0:9.1><span class=root>Muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇaṁ. </span><br><p id=ps1.0:10.1><span class=root>Bahiddhā vuṭṭhānavivaṭṭane paññā gotrabhuñāṇaṁ. </span><br><p id=ps1.0:11.1><span class=root>Dubhato vuṭṭhānavivaṭṭane paññā magge ñāṇaṁ. </span><br><p id=ps1.0:12.1><span class=root>Payogappaṭippassaddhi paññā phale ñāṇaṁ. </span><br><p id=ps1.0:13.1><span class=root>Chinnavaṭumānupassane paññā vimuttiñāṇaṁ. </span><br><p id=ps1.0:14.1><span class=root>Tadā samudāgate dhamme passane paññā paccavekkhaṇe ñāṇaṁ. </span><br><p id=ps1.0:15.1><span class=root>Ajjhattavavatthāne paññā vatthunānatte ñāṇaṁ. </span><br><p id=ps1.0:16.1><span class=root>Bahiddhāvavatthāne paññā gocaranānatte ñāṇaṁ. </span><br><p id=ps1.0:17.1><span class=root>Cariyāvavatthāne paññā cariyānānatte ñāṇaṁ. </span><br><p id=ps1.0:18.1><span class=root>Catudhammavavatthāne paññā bhūminānatte ñāṇaṁ. </span><br><p id=ps1.0:19.1><span class=root>Navadhammavavatthāne paññā dhammanānatte ñāṇaṁ. </span><br><p id=ps1.0:20.1><span class=root>Abhiññāpaññā ñātaṭṭhe ñāṇaṁ. </span><br><p id=ps1.0:21.1><span class=root>Pariññāpaññā tīraṇaṭṭhe ñāṇaṁ. </span><br><p id=ps1.0:22.1><span class=root>Pahāne paññā pariccāgaṭṭhe ñāṇaṁ. </span><br><p id=ps1.0:23.1><span class=root>Bhāvanāpaññā ekarasaṭṭhe ñāṇaṁ. </span><br><p id=ps1.0:24.1><span class=root>Sacchikiriyāpaññā phassanaṭṭhe ñāṇaṁ. </span><br><p id=ps1.0:25.1><span class=root>Atthanānatte paññā atthapaṭisambhide ñāṇaṁ. </span><br><p id=ps1.0:26.1><span class=root>Dhammanānatte paññā dhammapaṭisambhide ñāṇaṁ. </span><br><p id=ps1.0:27.1><span class=root>Niruttinānatte paññā niruttipaṭisambhide ñāṇaṁ. </span><br><p id=ps1.0:28.1><span class=root>Paṭibhānanānatte paññā paṭibhānapaṭisambhide ñāṇaṁ. </span><br><p id=ps1.0:29.1><span class=root>Vihāranānatte paññā vihāraṭṭhe ñāṇaṁ. </span><br><p id=ps1.0:30.1><span class=root>Samāpattinānatte paññā samāpattaṭṭhe ñāṇaṁ. </span><br><p id=ps1.0:31.1><span class=root>Vihārasamāpattinānatte paññā vihārasamāpattaṭṭhe ñāṇaṁ. </span><br><p id=ps1.0:32.1><span class=root>Avikkhepaparisuddhattā āsavasamucchede paññā ānantarikasamādhimhi ñāṇaṁ. </span><br><p id=ps1.0:33.1><span class=root>Dassanādhipateyyaṁ santo ca vihārādhigamo paṇītādhimuttatā paññā araṇavihāre ñāṇaṁ. </span><br><p id=ps1.0:34.1><span class=root>Dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasibhāvatā paññā nirodhasamāpattiyā ñāṇaṁ. </span><br><p id=ps1.0:35.1><span class=root>Sampajānassa pavattapariyādāne paññā parinibbāne ñāṇaṁ. </span><br><p id=ps1.0:36.1><span class=root>Sabbadhammānaṁ sammā samucchede nirodhe ca anupaṭṭhānatā paññā samasīsaṭṭhe ñāṇaṁ. </span><br><p id=ps1.0:37.1><span class=root>Puthunānattatejapariyādāne paññā sallekhaṭṭhe ñāṇaṁ. </span><br><p id=ps1.0:38.1><span class=root>Asallīnattapahitattapaggahaṭṭhe paññā vīriyārambhe ñāṇaṁ. </span><br><p id=ps1.0:39.1><span class=root>Nānādhammappakāsanatā paññā atthasandassane ñāṇaṁ. </span><br><p id=ps1.0:40.1><span class=root>Sabbadhammānaṁ ekasaṅgahatānānattekattapaṭivedhe paññā dassanavisuddhiñāṇaṁ. </span><br><p id=ps1.0:41.1><span class=root>Viditattā paññā khantiñāṇaṁ. </span><br><p id=ps1.0:42.1><span class=root>Phuṭṭhattā paññā pariyogāhaṇe ñāṇaṁ. </span><br><p id=ps1.0:43.1><span class=root>Samodahane paññā padesavihāre ñāṇaṁ. </span><br><p id=ps1.0:44.1><span class=root>Adhipatattā paññā saññāvivaṭṭe ñāṇaṁ. </span><br><p id=ps1.0:45.1><span class=root>Nānatte paññā cetovivaṭṭe ñāṇaṁ. </span><br><p id=ps1.0:46.1><span class=root>Adhiṭṭhāne paññā cittavivaṭṭe ñāṇaṁ. </span><br><p id=ps1.0:47.1><span class=root>Suññate paññā ñāṇavivaṭṭe ñāṇaṁ. </span><br><p id=ps1.0:48.1><span class=root>Vosagge paññā vimokkhavivaṭṭe ñāṇaṁ. </span><br><p id=ps1.0:49.1><span class=root>Tathaṭṭhe paññā saccavivaṭṭe ñāṇaṁ. </span><br><p id=ps1.0:50.1><span class=root>Kāyampi cittampi ekavavatthānatā sukhasaññañca lahusaññañca adhiṭṭhānavasena ijjhanaṭṭhe paññā iddhividhe ñāṇaṁ. </span><br><p id=ps1.0:51.1><span class=root>Vitakkavipphāravasena nānattekattasaddanimittānaṁ pariyogāhaṇe paññā sotadhātuvisuddhiñāṇaṁ. </span><br><p id=ps1.0:52.1><span class=root>Tiṇṇannaṁ cittānaṁ vipphārattā indriyānaṁ pasādavasena nānattekattaviññāṇacariyā pariyogāhaṇe paññā cetopariyañāṇaṁ. </span><br><p id=ps1.0:53.1><span class=root>Paccayappavattānaṁ dhammānaṁ nānattekattakammavipphāravasena pariyogāhaṇe paññā pubbenivāsānussatiñāṇaṁ. </span><br><p id=ps1.0:54.1><span class=root>Obhāsavasena nānattekattarūpanimittānaṁ dassanaṭṭhe paññā dibbacakkhuñāṇaṁ. </span><br><p id=ps1.0:55.1><span class=root>Catusaṭṭhiyā ākārehi tiṇṇannaṁ indriyānaṁ vasibhāvatā paññā āsavānaṁ khaye ñāṇaṁ. </span><br><p id=ps1.0:56.1><span class=root>Pariññaṭṭhe paññā dukkhe ñāṇaṁ. </span><br><p id=ps1.0:57.1><span class=root>Pahānaṭṭhe paññā samudaye ñāṇaṁ. </span><br><p id=ps1.0:58.1><span class=root>Sacchikiriyaṭṭhe paññā nirodhe ñāṇaṁ. </span><br><p id=ps1.0:59.1><span class=root>Bhāvanaṭṭhe paññā magge ñāṇaṁ. </span><br><p id=ps1.0:60.1><span class=root>Dukkhe ñāṇaṁ. </span><br><p id=ps1.0:61.1><span class=root>Dukkhasamudaye ñāṇaṁ. </span><br><p id=ps1.0:62.1><span class=root>Dukkhanirodhe ñāṇaṁ. </span><br><p id=ps1.0:63.1><span class=root>Dukkhanirodhagāminiyā paṭipadāya ñāṇaṁ. </span><br><p id=ps1.0:64.1><span class=root>Atthapaṭisambhide ñāṇaṁ. </span><br><p id=ps1.0:65.1><span class=root>Dhammapaṭisambhide ñāṇaṁ. </span><br><p id=ps1.0:66.1><span class=root>Niruttipaṭisambhide ñāṇaṁ. </span><br><p id=ps1.0:67.1><span class=root>Paṭibhānapaṭisambhide ñāṇaṁ. </span><br><p id=ps1.0:68.1><span class=root>Indriyaparopariyattañāṇaṁ. </span><br><p id=ps1.0:69.1><span class=root>Sattānaṁ āsayānusaye ñāṇaṁ. </span><br><p id=ps1.0:70.1><span class=root>Yamakapāṭihīre ñāṇaṁ. </span><br><p id=ps1.0:71.1><span class=root>Mahākaruṇāsamāpattiyā ñāṇaṁ. </span><br><p id=ps1.0:72.1><span class=root>Sabbaññutaññāṇaṁ. </span><br><p id=ps1.0:73.1><span class=root>Anāvaraṇañāṇaṁ. </span><br><p id=ps1.0:74.1><span class=root>Imāni tesattati ñāṇāni. </span><br><p id=ps1.0:74.2><span class=root>Imesaṁ tesattatiyā ñāṇānaṁ sattasaṭṭhi ñāṇāni sāvakasādhāraṇāni; </span><br><p id=ps1.0:74.3><span class=root>cha ñāṇāni asādhāraṇāni sāvakehi. </span><br><p id=ps1.0:74.4><span class=root>Mātikā niṭṭhitā. </span><br></main><footer class="container footer"><small><a href=/about>Contact info</a></small></footer>