<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0003P0003.html>Previous</a><a href=/canon/en/pli/ms/sutta/kn/ps/ps0003P0005.html>Next</a></div><p><div class=verse-container id=ps3.4:0.1><span>Paṭisambhidāmagga </span></div><p><div class=verse-container id=ps3.4:0.2><span>3 Paññāvagga </span></div><p><div class=verse-container id=ps3.4:0.3><span class=big-bold>3.4. Vivekakathā </span></div><p><div class=verse-container id=ps3.4:1.1><span>Sāvatthinidānaṁ. </span></div><p><div class=verse-container id=ps3.4:1.2><span>“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti; </span></div><p><div class=verse-container id=ps3.4:1.3><span>evamevaṁ, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. </span></div><p><div class=verse-container id=ps3.4:2.1><span>Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? </span></div><p><div class=verse-container id=ps3.4:2.2><span>Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:2.3><span>Sammāsaṅkappaṁ …pe… </span></div><p><div class=verse-container id=ps3.4:2.4><span>sammāvācaṁ … </span></div><p><div class=verse-container id=ps3.4:2.5><span>sammākammantaṁ … </span></div><p><div class=verse-container id=ps3.4:2.6><span>sammāājīvaṁ … </span></div><p><div class=verse-container id=ps3.4:2.7><span>sammāvāyāmaṁ … </span></div><p><div class=verse-container id=ps3.4:2.8><span>sammāsatiṁ … </span></div><p><div class=verse-container id=ps3.4:2.9><span>sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:2.10><span>Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. </span></div><p><div class=verse-container id=ps3.4:3.1><span>Seyyathāpi, bhikkhave, ye keci bījagāmabhūtagāmā vuddhiṁ viruḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ viruḷhiṁ vepullaṁ āpajjanti; </span></div><p><div class=verse-container id=ps3.4:3.2><span>evamevaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu. </span></div><p><div class=verse-container id=ps3.4:4.1><span>Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu? </span></div><p><div class=verse-container id=ps3.4:4.2><span>Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:4.3><span>Sammāsaṅkappaṁ bhāveti …pe… </span></div><p><div class=verse-container id=ps3.4:4.4><span>sammāvācaṁ bhāveti … </span></div><p><div class=verse-container id=ps3.4:4.5><span>sammākammantaṁ bhāveti … </span></div><p><div class=verse-container id=ps3.4:4.6><span>sammāājīvaṁ bhāveti … </span></div><p><div class=verse-container id=ps3.4:4.7><span>sammāvāyāmaṁ bhāveti … </span></div><p><div class=verse-container id=ps3.4:4.8><span>sammāsatiṁ bhāveti … </span></div><p><div class=verse-container id=ps3.4:4.9><span>sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:4.10><span>Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesū”ti. </span></div><p><div class=verse-container id=ps3.4:5.0><span>3.4.1. Maggaṅganiddesa </span></div><p><div class=verse-container id=ps3.4:5.1><span>Sammādiṭṭhiyā pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:5.2><span>Sammāsaṅkappassa …pe… </span></div><p><div class=verse-container id=ps3.4:5.3><span>sammāvācāya … </span></div><p><div class=verse-container id=ps3.4:5.4><span>sammākammantassa … </span></div><p><div class=verse-container id=ps3.4:5.5><span>sammāājīvassa … </span></div><p><div class=verse-container id=ps3.4:5.6><span>sammāvāyāmassa … </span></div><p><div class=verse-container id=ps3.4:5.7><span>sammāsatiyā … </span></div><p><div class=verse-container id=ps3.4:5.8><span>sammāsamādhissa pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:6.1><span>Sammādiṭṭhiyā katame pañca vivekā? </span></div><p><div class=verse-container id=ps3.4:6.2><span>Vikkhambhanaviveko, tadaṅgaviveko samucchedaviveko, paṭippassaddhiviveko, nissaraṇaviveko. </span></div><p><div class=verse-container id=ps3.4:6.3><span>Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ. </span></div><p><div class=verse-container id=ps3.4:6.4><span>Sammādiṭṭhiyā ime pañca vivekā. </span></div><p><div class=verse-container id=ps3.4:6.5><span>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:7.1><span>Sammādiṭṭhiyā katame pañca virāgā? </span></div><p><div class=verse-container id=ps3.4:7.2><span>Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo. </span></div><p><div class=verse-container id=ps3.4:7.3><span>Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ. </span></div><p><div class=verse-container id=ps3.4:7.4><span>Sammādiṭṭhiyā ime pañca virāgā. </span></div><p><div class=verse-container id=ps3.4:7.5><span>Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:8.1><span>Sammādiṭṭhiyā katame pañca nirodhā? </span></div><p><div class=verse-container id=ps3.4:8.2><span>Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho. </span></div><p><div class=verse-container id=ps3.4:8.3><span>Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu. </span></div><p><div class=verse-container id=ps3.4:8.4><span>Sammādiṭṭhiyā ime pañca nirodhā. </span></div><p><div class=verse-container id=ps3.4:8.5><span>Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:9.1><span>Sammādiṭṭhiyā katame pañca vosaggā? </span></div><p><div class=verse-container id=ps3.4:9.2><span>Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo. </span></div><p><div class=verse-container id=ps3.4:9.3><span>Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ. </span></div><p><div class=verse-container id=ps3.4:9.4><span>Sammādiṭṭhiyā ime pañca vosaggā. </span></div><p><div class=verse-container id=ps3.4:9.5><span>Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:9.6><span>Sammādiṭṭhiyā ime pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:10.1><span>Sammāsaṅkappassa …pe… </span></div><p><div class=verse-container id=ps3.4:10.2><span>sammāvācāya … </span></div><p><div class=verse-container id=ps3.4:10.3><span>sammākammantassa … </span></div><p><div class=verse-container id=ps3.4:10.4><span>sammāājīvassa … </span></div><p><div class=verse-container id=ps3.4:10.5><span>sammāvāyāmassa … </span></div><p><div class=verse-container id=ps3.4:10.6><span>sammāsatiyā … </span></div><p><div class=verse-container id=ps3.4:10.7><span>sammāsamādhissa katame pañca vivekā? </span></div><p><div class=verse-container id=ps3.4:10.8><span>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko. </span></div><p><div class=verse-container id=ps3.4:10.9><span>Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe nissaraṇaviveko ca nirodho nibbānaṁ. </span></div><p><div class=verse-container id=ps3.4:10.10><span>Sammāsamādhissa ime pañca vivekā. </span></div><p><div class=verse-container id=ps3.4:10.11><span>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:11.1><span>Sammāsamādhissa katame pañca virāgā? </span></div><p><div class=verse-container id=ps3.4:11.2><span>Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo. </span></div><p><div class=verse-container id=ps3.4:11.3><span>Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ. </span></div><p><div class=verse-container id=ps3.4:11.4><span>Sammāsamādhissa ime pañca virāgā. </span></div><p><div class=verse-container id=ps3.4:11.5><span>Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:12.1><span>Sammāsamādhissa katame pañca nirodhā? </span></div><p><div class=verse-container id=ps3.4:12.2><span>Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho. </span></div><p><div class=verse-container id=ps3.4:12.3><span>Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu. </span></div><p><div class=verse-container id=ps3.4:12.4><span>Sammāsamādhissa ime pañca nirodhā. </span></div><p><div class=verse-container id=ps3.4:12.5><span>Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:13.1><span>Sammāsamādhissa katame pañca vosaggā? </span></div><p><div class=verse-container id=ps3.4:13.2><span>Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo. </span></div><p><div class=verse-container id=ps3.4:13.3><span>Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ. </span></div><p><div class=verse-container id=ps3.4:13.4><span>Sammāsamādhissa ime pañca vosaggā. </span></div><p><div class=verse-container id=ps3.4:13.5><span>Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ. </span></div><p><div class=verse-container id=ps3.4:13.6><span>Sammāsamādhissa ime pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:14.1><span>“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti; </span></div><p><div class=verse-container id=ps3.4:14.2><span>evamevaṁ kho, bhikkhave, bhikkhu sīlaṁ nissāya sīle patiṭṭhāya satta bojjhaṅge bhāveti, satta bojjhaṅge bahulīkaroti …pe… </span></div><p><div class=verse-container id=ps3.4:14.3><span>satta bojjhaṅge bhāvento satta bojjhaṅge bahulīkaronto vuddhiṁ virūḷhiṁ vepullaṁ pāpuṇāti dhammesu …pe… </span></div><p><div class=verse-container id=ps3.4:14.4><span>pañca balāni bhāveti, pañca balāni bahulīkaroti …pe… </span></div><p><div class=verse-container id=ps3.4:14.5><span>pañca balāni bhāvento pañca balāni bahulīkaronto vuddhiṁ virūḷhiṁ vepullaṁ pāpuṇāti dhammesu …pe… </span></div><p><div class=verse-container id=ps3.4:14.6><span>pañcindriyāni bhāveti, pañcindriyāni bahulīkaroti …pe…. </span></div><p><div class=verse-container id=ps3.4:15.1><span>Seyyathāpi, bhikkhave, ye keci bījagāmabhūtagāmā vuddhiṁ virūḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ virūḷhiṁ vepullaṁ āpajjanti; </span></div><p><div class=verse-container id=ps3.4:15.2><span>evamevaṁ kho, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu. </span></div><p><div class=verse-container id=ps3.4:16.1><span>Kathañca, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu? </span></div><p><div class=verse-container id=ps3.4:16.2><span>Idha, bhikkhave, bhikkhu saddhindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:16.3><span>Vīriyindriyaṁ bhāveti …pe… </span></div><p><div class=verse-container id=ps3.4:16.4><span>satindriyaṁ bhāveti …pe… </span></div><p><div class=verse-container id=ps3.4:16.5><span>samādhindriyaṁ bhāveti …pe… </span></div><p><div class=verse-container id=ps3.4:16.6><span>paññindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. </span></div><p><div class=verse-container id=ps3.4:16.7><span>Evaṁ kho, bhikkhave, bhikkhu sīlaṁ nissāya …pe… </span></div><p><div class=verse-container id=ps3.4:16.8><span>pāpuṇāti dhammesū”ti. </span></div><p><div class=verse-container id=ps3.4:17.0><span>3.4.2. Indriyaniddesa </span></div><p><div class=verse-container id=ps3.4:17.1><span>Saddhindriyassa pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:17.2><span>Vīriyindriyassa …pe… </span></div><p><div class=verse-container id=ps3.4:17.3><span>satindriyassa …pe… </span></div><p><div class=verse-container id=ps3.4:17.4><span>samādhindriyassa …pe… </span></div><p><div class=verse-container id=ps3.4:17.5><span>paññindriyassa pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:18.1><span>Saddhindriyassa katame pañca vivekā? </span></div><p><div class=verse-container id=ps3.4:18.2><span>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko. </span></div><p><div class=verse-container id=ps3.4:18.3><span>Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ. </span></div><p><div class=verse-container id=ps3.4:18.4><span>Saddhindriyassa ime pañca vivekā. </span></div><p><div class=verse-container id=ps3.4:18.5><span>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ …pe… </span></div><p><div class=verse-container id=ps3.4:18.6><span>saddhindriyassa ime pañca vivekā, pañca virāgā, pañca nirodhā, pañca vosaggā, dvādasa nissayā. </span></div><p><div class=verse-container id=ps3.4:19.1><span>Vīriyindriyassa …pe… </span></div><p><div class=verse-container id=ps3.4:19.2><span>satindriyassa …pe… </span></div><p><div class=verse-container id=ps3.4:19.3><span>samādhindriyassa … </span></div><p><div class=verse-container id=ps3.4:19.4><span>paññindriyassa katame pañca vivekā? </span></div><p><div class=verse-container id=ps3.4:19.5><span>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko …pe… </span></div><p><div class=verse-container id=ps3.4:19.6><span>paññindriyassa ime pañca vivekā, pañca virāgā, pañca nirodhā, pañca vosaggā, dvādasa nissayāti. </span></div><p><div class=verse-container id=ps3.4:19.7><span>Vivekakathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0003P0003.html>Previous</a><a href=/canon/en/pli/ms/sutta/kn/ps/ps0003P0005.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>