<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0001P0005.html>Previous</a><a href=/canon/en/pli/ms/sutta/kn/ps/ps0001P0007.html>Next</a></div><p id=ps1.6:0.1><span class=root>Paṭisambhidāmagga </span><br><p id=ps1.6:0.2><span class=root>1 Mahāvagga </span><br><p id=ps1.6:0.3><span class="root big-bold">1.6. Gatikathā </span><br><p id=ps1.6:1.1><span class=root>Gatisampattiyā ñāṇasampayutte katinaṁ hetūnaṁ paccayā upapatti hoti? </span><br><p id=ps1.6:1.2><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇasampayutte katinaṁ hetūnaṁ paccayā upapatti hoti? </span><br><p id=ps1.6:1.3><span class=root>Rūpāvacarānaṁ devānaṁ katinaṁ hetūnaṁ paccayā upapatti hoti? </span><br><p id=ps1.6:1.4><span class=root>Arūpāvacarānaṁ devānaṁ katinaṁ hetūnaṁ paccayā upapatti hoti? </span><br><p id=ps1.6:2.1><span class=root>Gatisampattiyā ñāṇasampayutte aṭṭhannaṁ hetūnaṁ paccayā upapatti hoti. </span><br><p id=ps1.6:2.2><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇasampayutte aṭṭhannaṁ hetūnaṁ paccayā upapatti hoti. </span><br><p id=ps1.6:2.3><span class=root>Rūpāvacarānaṁ devānaṁ aṭṭhannaṁ hetūnaṁ paccayā upapatti hoti. </span><br><p id=ps1.6:2.4><span class=root>Arūpāvacarānaṁ devānaṁ aṭṭhannaṁ hetūnaṁ paccayā upapatti hoti. </span><br><p id=ps1.6:3.1><span class=root>Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti? </span><br><p id=ps1.6:3.2><span class=root>Kusalakammassa javanakkhaṇe tayo hetū kusalā; </span><br><p id=ps1.6:3.3><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:3.4><span class=root>Tena vuccati—</span><br><p id=ps1.6:3.5><span class=root>kusalamūlapaccayāpi saṅkhārā. </span><br><p id=ps1.6:3.6><span class=root>Nikantikkhaṇe dve hetū akusalā; </span><br><p id=ps1.6:3.7><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:3.8><span class=root>Tena vuccati—</span><br><p id=ps1.6:3.9><span class=root>akusalamūlapaccayāpi saṅkhārā. </span><br><p id=ps1.6:3.10><span class=root>Paṭisandhikkhaṇe tayo hetū abyākatā; </span><br><p id=ps1.6:3.11><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:3.12><span class=root>Tena vuccati—</span><br><p id=ps1.6:3.13><span class=root>“nāmarūpapaccayāpi viññāṇaṁ, viññāṇapaccayāpi nāmarūpaṁ”. </span><br><p id=ps1.6:4.1><span class=root>Paṭisandhikkhaṇe pañcakkhandhā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:4.2><span class=root>Paṭisandhikkhaṇe cattāro mahābhūtā sahajātapaccayā honti, aññamaññapaccayā honti, nissayapaccayā honti. </span><br><p id=ps1.6:4.3><span class=root>Paṭisandhikkhaṇe tayo jīvitasaṅkhārā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:4.4><span class=root>Paṭisandhikkhaṇe nāmañca rūpañca sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:4.5><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:4.6><span class=root>Paṭisandhikkhaṇe cattāro khandhā arūpino sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:4.7><span class=root>Paṭisandhikkhaṇe pañcindriyāni sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:4.8><span class=root>Paṭisandhikkhaṇe tayo hetū sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:4.9><span class=root>Paṭisandhikkhaṇe nāmañca viññāṇañca sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:4.10><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:4.11><span class=root>Paṭisandhikkhaṇe ime aṭṭhavīsati dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:4.12><span class=root>Gatisampattiyā ñāṇasampayutte imesaṁ aṭṭhannaṁ hetūnaṁ paccayā upapatti hoti. </span><br><p id=ps1.6:5.1><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇasampayutte katamesaṁ aṭṭhannaṁ hetūnaṁ paccayā upapatti hoti? </span><br><p id=ps1.6:5.2><span class=root>Kusalakammassa javanakkhaṇe tayo hetū kusalā; </span><br><p id=ps1.6:5.3><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:5.4><span class=root>Tena vuccati—</span><br><p id=ps1.6:5.5><span class=root>“kusalamūlapaccayāpi saṅkhārā”. </span><br><p id=ps1.6:5.6><span class=root>Nikantikkhaṇe dve hetū akusalā; </span><br><p id=ps1.6:5.7><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:5.8><span class=root>Tena vuccati—</span><br><p id=ps1.6:5.9><span class=root>“akusalamūlapaccayāpi saṅkhārā”. </span><br><p id=ps1.6:5.10><span class=root>Paṭisandhikkhaṇe tayo hetū abyākatā; </span><br><p id=ps1.6:5.11><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:5.12><span class=root>Tena vuccati—</span><br><p id=ps1.6:5.13><span class=root>“nāmarūpapaccayāpi viññāṇaṁ, viññāṇapaccayāpi nāmarūpaṁ”. </span><br><p id=ps1.6:6.1><span class=root>Paṭisandhikkhaṇe pañcakkhandhā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:6.2><span class=root>Paṭisandhikkhaṇe cattāro mahābhūtā sahajātapaccayā honti, aññamaññapaccayā honti, nissayapaccayā honti. </span><br><p id=ps1.6:6.3><span class=root>Paṭisandhikkhaṇe tayo jīvitasaṅkhārā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:6.4><span class=root>Paṭisandhikkhaṇe nāmañca rūpañca sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:6.5><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:6.6><span class=root>Paṭisandhikkhaṇe cattāro khandhā arūpino sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:6.7><span class=root>Paṭisandhikkhaṇe pañcindriyāni sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:6.8><span class=root>Paṭisandhikkhaṇe tayo hetū sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:6.9><span class=root>Paṭisandhikkhaṇe nāmañca viññāṇañca sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:6.10><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:6.11><span class=root>Paṭisandhikkhaṇe ime aṭṭhavīsati dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:6.12><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇasampayutte imesaṁ aṭṭhannaṁ hetūnaṁ paccayā upapatti hoti. </span><br><p id=ps1.6:7.1><span class=root>Rūpāvacarānaṁ devānaṁ katamesaṁ aṭṭhannaṁ hetūnaṁ paccayā upapatti hoti? </span><br><p id=ps1.6:7.2><span class=root>Kusalakammassa javanakkhaṇe tayo hetū kusalā …pe… </span><br><p id=ps1.6:7.3><span class=root>rūpāvacarānaṁ devānaṁ imesaṁ aṭṭhannaṁ hetūnaṁ paccayā upapatti hoti. </span><br><p id=ps1.6:8.1><span class=root>Arūpāvacarānaṁ devānaṁ katamesaṁ aṭṭhannaṁ hetūnaṁ paccayā upapatti hoti? </span><br><p id=ps1.6:8.2><span class=root>Kusalakammassa javanakkhaṇe tayo hetū kusalā; </span><br><p id=ps1.6:8.3><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:8.4><span class=root>Tena vuccati—</span><br><p id=ps1.6:8.5><span class=root>“kusalamūlapaccayāpi saṅkhārā”. </span><br><p id=ps1.6:8.6><span class=root>Nikantikkhaṇe dve hetū akusalā; </span><br><p id=ps1.6:8.7><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:8.8><span class=root>Tena vuccati—</span><br><p id=ps1.6:8.9><span class=root>“akusalamūlapaccayāpi saṅkhārā”. </span><br><p id=ps1.6:8.10><span class=root>Paṭisandhikkhaṇe tayo hetū abyākatā; </span><br><p id=ps1.6:8.11><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:8.12><span class=root>Tena vuccati—</span><br><p id=ps1.6:8.13><span class=root>“nāmapaccayāpi viññāṇaṁ viññāṇapaccayāpi nāmaṁ”. </span><br><p id=ps1.6:9.1><span class=root>Paṭisandhikkhaṇe cattāro khandhā arūpino sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:9.2><span class=root>Paṭisandhikkhaṇe pañcindriyāni sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:9.3><span class=root>Paṭisandhikkhaṇe tayo hetū sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:9.4><span class=root>Paṭisandhikkhaṇe nāmañca viññāṇañca sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:9.5><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:9.6><span class=root>Arūpāvacarānaṁ devānaṁ imesaṁ aṭṭhannaṁ hetūnaṁ paccayā upapatti hoti. </span><br><p id=ps1.6:10.1><span class=root>Gatisampattiyā ñāṇavippayutte katinaṁ hetūnaṁ paccayā upapatti hoti? </span><br><p id=ps1.6:10.2><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇavippayutte katinaṁ hetūnaṁ paccayā upapatti hoti? </span><br><p id=ps1.6:11.1><span class=root>Gatisampattiyā ñāṇavippayutte channaṁ hetūnaṁ paccayā upapatti hoti. </span><br><p id=ps1.6:11.2><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇavippayutte channaṁ hetūnaṁ paccayā upapatti hoti. </span><br><p id=ps1.6:12.1><span class=root>Gatisampattiyā ñāṇavippayutte katamesaṁ channaṁ hetūnaṁ paccayā upapatti hoti? </span><br><p id=ps1.6:12.2><span class=root>Kusalakammassa javanakkhaṇe dve hetū kusalā; </span><br><p id=ps1.6:12.3><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:12.4><span class=root>Tena vuccati—</span><br><p id=ps1.6:12.5><span class=root>“kusalamūlapaccayāpi saṅkhārā”. </span><br><p id=ps1.6:12.6><span class=root>Nikantikkhaṇe dve hetū akusalā; </span><br><p id=ps1.6:12.7><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:12.8><span class=root>Tena vuccati—</span><br><p id=ps1.6:12.9><span class=root>“akusalamūlapaccayāpi saṅkhārā”. </span><br><p id=ps1.6:12.10><span class=root>Paṭisandhikkhaṇe dve hetū abyākatā; </span><br><p id=ps1.6:12.11><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:12.12><span class=root>Tena vuccati—</span><br><p id=ps1.6:12.13><span class=root>“nāmarūpapaccayāpi viññāṇaṁ, viññāṇapaccayāpi nāmarūpaṁ”. </span><br><p id=ps1.6:13.1><span class=root>Paṭisandhikkhaṇe pañcakkhandhā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:13.2><span class=root>Paṭisandhikkhaṇe cattāro mahābhūtā sahajātapaccayā honti, aññamaññapaccayā honti, nissayapaccayā honti. </span><br><p id=ps1.6:13.3><span class=root>Paṭisandhikkhaṇe tayo jīvitasaṅkhārā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:13.4><span class=root>Paṭisandhikkhaṇe nāmañca rūpañca sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:13.5><span class=root>Paṭisandhikkhaṇe ime cuddasa dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:13.6><span class=root>Paṭisandhikkhaṇe cattāro khandhā arūpino sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:13.7><span class=root>Paṭisandhikkhaṇe cattāri indriyāni sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:13.8><span class=root>Paṭisandhikkhaṇe dve hetū sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:13.9><span class=root>Paṭisandhikkhaṇe nāmañca viññāṇañca sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:13.10><span class=root>Paṭisandhikkhaṇe ime dvādasa dhammā sahajātapaccayā honti, aññamaññapaccayā honti, nissayapaccayā honti, sampayuttapaccayā honti. </span><br><p id=ps1.6:13.11><span class=root>Paṭisandhikkhaṇe ime chabbīsati dhammā sahajātapaccayā honti, aññamaññapaccayā honti, nissayapaccayā honti, vippayuttapaccayā honti. </span><br><p id=ps1.6:13.12><span class=root>Gatisampattiyā ñāṇavippayutte imesaṁ channaṁ hetūnaṁ paccayā upapatti hoti. </span><br><p id=ps1.6:14.1><span class=root>Khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇavippayutte katamesaṁ channaṁ hetūnaṁ paccayā upapatti hoti? </span><br><p id=ps1.6:14.2><span class=root>Kusalakammassa javanakkhaṇe dve hetū kusalā; </span><br><p id=ps1.6:14.3><span class=root>tasmiṁ khaṇe jātacetanāya sahajātapaccayā honti. </span><br><p id=ps1.6:14.4><span class=root>Tena vuccati—</span><br><p id=ps1.6:14.5><span class=root>“kusalamūlapaccayāpi saṅkhārā …pe… </span><br><p id=ps1.6:14.6><span class=root>khattiyamahāsālānaṁ brāhmaṇamahāsālānaṁ gahapatimahāsālānaṁ kāmāvacarānaṁ devānaṁ ñāṇavippayutte imesaṁ channaṁ hetūnaṁ paccayā upapatti hotī”ti. </span><br><p id=ps1.6:14.7><span class=root>Gatikathā niṭṭhitā. </span><br></main><footer class="container footer"><small><a href=/about/>Contact info</a></small></footer>