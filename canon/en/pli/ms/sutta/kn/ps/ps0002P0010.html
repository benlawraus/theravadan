<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0009.html>Previous</a><a href=/canon/en/pli/ms/sutta/kn/ps/ps0003P0001.html>Next</a></div><p><div class=verse-container id=ps2.10:0.1><span>Paṭisambhidāmagga </span></div><p><div class=verse-container id=ps2.10:0.2><span>2 Yuganaddhavagga </span></div><p><div class=verse-container id=ps2.10:0.3><span class=big-bold>2.10. Suññakathā </span></div><p><div class=verse-container id=ps2.10:1.1><span>Evaṁ me sutaṁ—</span></div><p><div class=verse-container id=ps2.10:1.2><span>ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. </span></div><p><div class=verse-container id=ps2.10:1.3><span>Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. </span></div><p><div class=verse-container id=ps2.10:1.4><span>Ekamantaṁ nisinno kho āyasmā ānando bhagavantaṁ etadavoca—</span></div><p><div class=verse-container id=ps2.10:2.1><span>“‘Suñño loko, suñño loko’ti, bhante, vuccati. </span></div><p><div class=verse-container id=ps2.10:2.2><span>Kittāvatā nu kho, bhante, ‘suñño loko’ti vuccatī”ti? </span></div><p><div class=verse-container id=ps2.10:2.3><span>“Yasmā kho, ānanda, suññaṁ attena vā attaniyena vā, tasmā ‘suñño loko’ti vuccati. </span></div><p><div class=verse-container id=ps2.10:2.4><span>Kiñcānanda, suññaṁ attena vā attaniyena vā? </span></div><p><div class=verse-container id=ps2.10:2.5><span>Cakkhu kho, ānanda, suññaṁ attena vā attaniyena vā. </span></div><p><div class=verse-container id=ps2.10:2.6><span>Rūpā suññā attena vā attaniyena vā. </span></div><p><div class=verse-container id=ps2.10:2.7><span>Cakkhuviññāṇaṁ suññaṁ attena vā attaniyena vā. </span></div><p><div class=verse-container id=ps2.10:2.8><span>Cakkhusamphasso suñño attena vā attaniyena vā. </span></div><p><div class=verse-container id=ps2.10:2.9><span>Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi suññaṁ attena vā attaniyena vā. </span></div><p><div class=verse-container id=ps2.10:3.1><span>Sotaṁ suññaṁ …pe… </span></div><p><div class=verse-container id=ps2.10:3.2><span>saddā suññā … </span></div><p><div class=verse-container id=ps2.10:3.3><span>ghānaṁ suññaṁ … </span></div><p><div class=verse-container id=ps2.10:3.4><span>gandhā suññā … </span></div><p><div class=verse-container id=ps2.10:3.5><span>jivhā suññā … </span></div><p><div class=verse-container id=ps2.10:3.6><span>rasā suññā … </span></div><p><div class=verse-container id=ps2.10:3.7><span>kāyo suñño … </span></div><p><div class=verse-container id=ps2.10:3.8><span>phoṭṭhabbā suññā … </span></div><p><div class=verse-container id=ps2.10:3.9><span>mano suñño attena vā attaniyena vā. </span></div><p><div class=verse-container id=ps2.10:3.10><span>Dhammā suññā attena vā attaniyena vā. </span></div><p><div class=verse-container id=ps2.10:3.11><span>Manoviññāṇaṁ suññaṁ attena vā attaniyena vā. </span></div><p><div class=verse-container id=ps2.10:3.12><span>Manosamphasso suñño attena vā attaniyena vā. </span></div><p><div class=verse-container id=ps2.10:3.13><span>Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi suññaṁ attena vā attaniyena vā. </span></div><p><div class=verse-container id=ps2.10:3.14><span>Yasmā kho, ānanda, suññaṁ attena vā attaniyena vā tasmā ‘suñño loko’ti vuccatī”ti. </span></div><p><div class=verse-container id=ps2.10:4.0><span>10.1. Mātikā </span></div><p><div class=verse-container id=ps2.10:4.1><span>Suññasuññaṁ, saṅkhārasuññaṁ, vipariṇāmasuññaṁ, aggasuññaṁ, lakkhaṇasuññaṁ, vikkhambhanasuññaṁ, tadaṅgasuññaṁ, samucchedasuññaṁ, paṭippassaddhisuññaṁ, nissaraṇasuññaṁ, ajjhattasuññaṁ, bahiddhāsuññaṁ, dubhatosuññaṁ, sabhāgasuññaṁ, visabhāgasuññaṁ, esanāsuññaṁ, pariggahasuññaṁ, paṭilābhasuññaṁ, paṭivedhasuññaṁ, ekattasuññaṁ, nānattasuññaṁ, khantisuññaṁ, adhiṭṭhānasuññaṁ, pariyogāhaṇasuññaṁ, sampajānassa pavattapariyādānaṁ sabbasuññatānaṁ paramatthasuññaṁ. [25] </span></div><p><div class=verse-container id=ps2.10:5.0><span>10.2. Niddesa </span></div><p><div class=verse-container id=ps2.10:5.1><span>Katamaṁ suññasuññaṁ? </span></div><p><div class=verse-container id=ps2.10:5.2><span>Cakkhu suññaṁ attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:5.3><span>Sotaṁ suññaṁ …pe… </span></div><p><div class=verse-container id=ps2.10:5.4><span>ghānaṁ suññaṁ … </span></div><p><div class=verse-container id=ps2.10:5.5><span>jivhā suññā … </span></div><p><div class=verse-container id=ps2.10:5.6><span>kāyo suñño … </span></div><p><div class=verse-container id=ps2.10:5.7><span>mano suñño attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:5.8><span>Idaṁ suññasuññaṁ. </span></div><p><div class=verse-container id=ps2.10:6.1><span>Katamaṁ saṅkhārasuññaṁ? </span></div><p><div class=verse-container id=ps2.10:6.2><span>Tayo saṅkhārā—</span></div><p><div class=verse-container id=ps2.10:6.3><span>puññābhisaṅkhāro, apuññābhisaṅkhāro, āneñjābhisaṅkhāro. </span></div><p><div class=verse-container id=ps2.10:6.4><span>Puññābhisaṅkhāro apuññābhisaṅkhārena ca āneñjābhisaṅkhārena ca suñño. </span></div><p><div class=verse-container id=ps2.10:6.5><span>Apuññābhisaṅkhāro puññābhisaṅkhārena ca āneñjābhisaṅkhārena ca suñño. </span></div><p><div class=verse-container id=ps2.10:6.6><span>Āneñjābhisaṅkhāro puññābhisaṅkhārena ca apuññābhisaṅkhārena ca suñño. </span></div><p><div class=verse-container id=ps2.10:6.7><span>Ime tayo saṅkhārā. </span></div><p><div class=verse-container id=ps2.10:7.1><span>Aparepi tayo saṅkhārā—</span></div><p><div class=verse-container id=ps2.10:7.2><span>kāyasaṅkhāro, vacīsaṅkhāro, cittasaṅkhāro. </span></div><p><div class=verse-container id=ps2.10:7.3><span>Kāyasaṅkhāro vacīsaṅkhārena ca cittasaṅkhārena ca suñño. </span></div><p><div class=verse-container id=ps2.10:7.4><span>Vacīsaṅkhāro kāyasaṅkhārena ca cittasaṅkhārena ca suñño. </span></div><p><div class=verse-container id=ps2.10:7.5><span>Cittasaṅkhāro kāyasaṅkhārena ca vacīsaṅkhārena ca suñño. </span></div><p><div class=verse-container id=ps2.10:7.6><span>Ime tayo saṅkhārā. </span></div><p><div class=verse-container id=ps2.10:8.1><span>Aparepi tayo saṅkhārā—</span></div><p><div class=verse-container id=ps2.10:8.2><span>atītā saṅkhārā, anāgatā saṅkhārā, paccuppannā saṅkhārā. </span></div><p><div class=verse-container id=ps2.10:8.3><span>Atītā saṅkhārā anāgatehi ca paccuppannehi ca saṅkhārehi suññā. </span></div><p><div class=verse-container id=ps2.10:8.4><span>Anāgatā saṅkhārā atītehi ca paccuppannehi ca saṅkhārehi suññā paccuppannā saṅkhārā atītehi ca anāgatehi ca saṅkhārehi suññā. </span></div><p><div class=verse-container id=ps2.10:8.5><span>Ime tayo saṅkhārā; </span></div><p><div class=verse-container id=ps2.10:8.6><span>idaṁ saṅkhārasuññaṁ. </span></div><p><div class=verse-container id=ps2.10:9.1><span>Katamaṁ vipariṇāmasuññaṁ? </span></div><p><div class=verse-container id=ps2.10:9.2><span>Jātaṁ rūpaṁ sabhāvena suññaṁ. </span></div><p><div class=verse-container id=ps2.10:9.3><span>Vigataṁ rūpaṁ vipariṇatañceva suññañca. </span></div><p><div class=verse-container id=ps2.10:9.4><span>Jātā vedanā sabhāvena suññā. </span></div><p><div class=verse-container id=ps2.10:9.5><span>Vigatā vedanā vipariṇatā ceva suññā ca …pe… </span></div><p><div class=verse-container id=ps2.10:9.6><span>jātā saññā … </span></div><p><div class=verse-container id=ps2.10:9.7><span>jātā saṅkhārā … </span></div><p><div class=verse-container id=ps2.10:9.8><span>jātaṁ viññāṇaṁ … </span></div><p><div class=verse-container id=ps2.10:9.9><span>jātaṁ cakkhu …pe… </span></div><p><div class=verse-container id=ps2.10:9.10><span>jāto bhavo sabhāvena suñño. </span></div><p><div class=verse-container id=ps2.10:9.11><span>Vigato bhavo vipariṇato ceva suñño ca. </span></div><p><div class=verse-container id=ps2.10:9.12><span>Idaṁ vipariṇāmasuññaṁ. </span></div><p><div class=verse-container id=ps2.10:10.1><span>Katamaṁ aggasuññaṁ? </span></div><p><div class=verse-container id=ps2.10:10.2><span>Aggametaṁ padaṁ seṭṭhametaṁ padaṁ visiṭṭhametaṁ padaṁ yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=ps2.10:10.3><span>Idaṁ aggasuññaṁ. </span></div><p><div class=verse-container id=ps2.10:11.1><span>Katamaṁ lakkhaṇasuññaṁ? </span></div><p><div class=verse-container id=ps2.10:11.2><span>Dve lakkhaṇāni—</span></div><p><div class=verse-container id=ps2.10:11.3><span>bālalakkhaṇañca paṇḍitalakkhaṇañca. </span></div><p><div class=verse-container id=ps2.10:11.4><span>Bālalakkhaṇaṁ paṇḍitalakkhaṇena suññaṁ. </span></div><p><div class=verse-container id=ps2.10:11.5><span>Paṇḍitalakkhaṇaṁ bālalakkhaṇena suññaṁ. </span></div><p><div class=verse-container id=ps2.10:11.6><span>Tīṇi lakkhaṇāni—</span></div><p><div class=verse-container id=ps2.10:11.7><span>uppādalakkhaṇaṁ, vayalakkhaṇaṁ, ṭhitaññathattalakkhaṇaṁ. </span></div><p><div class=verse-container id=ps2.10:11.8><span>Uppādalakkhaṇaṁ vayalakkhaṇena ca ṭhitaññathattalakkhaṇena ca suññaṁ. </span></div><p><div class=verse-container id=ps2.10:11.9><span>Vayalakkhaṇaṁ uppādalakkhaṇena ca ṭhitaññathattalakkhaṇena ca suññaṁ, ṭhitaññathattalakkhaṇaṁ uppādalakkhaṇena ca vayalakkhaṇena ca suññaṁ. </span></div><p><div class=verse-container id=ps2.10:12.1><span>Rūpassa uppādalakkhaṇaṁ vayalakkhaṇena ca ṭhitaññathattalakkhaṇena ca suññaṁ. </span></div><p><div class=verse-container id=ps2.10:12.2><span>Rūpassa vayalakkhaṇaṁ uppādalakkhaṇena ca ṭhitaññathattalakkhaṇena ca suññaṁ. </span></div><p><div class=verse-container id=ps2.10:12.3><span>Rūpassa ṭhitaññathattalakkhaṇaṁ uppādalakkhaṇena ca vayalakkhaṇena ca suññaṁ. </span></div><p><div class=verse-container id=ps2.10:12.4><span>Vedanāya …pe… </span></div><p><div class=verse-container id=ps2.10:12.5><span>saññāya … </span></div><p><div class=verse-container id=ps2.10:12.6><span>saṅkhārānaṁ … </span></div><p><div class=verse-container id=ps2.10:12.7><span>viññāṇassa … </span></div><p><div class=verse-container id=ps2.10:12.8><span>cakkhussa … </span></div><p><div class=verse-container id=ps2.10:12.9><span>jarāmaraṇassa uppādalakkhaṇaṁ vayalakkhaṇena ca ṭhitaññathattalakkhaṇena ca suññaṁ. </span></div><p><div class=verse-container id=ps2.10:12.10><span>Jarāmaraṇassa vayalakkhaṇaṁ uppādalakkhaṇena ca ṭhitaññathattalakkhaṇena ca suññaṁ. </span></div><p><div class=verse-container id=ps2.10:12.11><span>Jarāmaraṇassa ṭhitaññathattalakkhaṇaṁ uppādalakkhaṇena ca vayalakkhaṇena ca suññaṁ. </span></div><p><div class=verse-container id=ps2.10:12.12><span>Idaṁ lakkhaṇasuññaṁ. </span></div><p><div class=verse-container id=ps2.10:13.1><span>Katamaṁ vikkhambhanasuññaṁ? </span></div><p><div class=verse-container id=ps2.10:13.2><span>Nekkhammena kāmacchando vikkhambhito ceva suñño ca. </span></div><p><div class=verse-container id=ps2.10:13.3><span>Abyāpādena byāpādo vikkhambhito ceva suñño ca. </span></div><p><div class=verse-container id=ps2.10:13.4><span>Ālokasaññāya thinamiddhaṁ vikkhambhitañceva suññañca. </span></div><p><div class=verse-container id=ps2.10:13.5><span>Avikkhepena uddhaccaṁ vikkhambhitañceva suññañca. </span></div><p><div class=verse-container id=ps2.10:13.6><span>Dhammavavatthānena vicikicchā vikkhambhitā ceva suññā ca. </span></div><p><div class=verse-container id=ps2.10:13.7><span>Ñāṇena avijjā vikkhambhitā ceva suññā ca. </span></div><p><div class=verse-container id=ps2.10:13.8><span>Pāmojjena arati vikkhambhitā ceva suññā ca. </span></div><p><div class=verse-container id=ps2.10:13.9><span>Paṭhamena jhānena nīvaraṇā vikkhambhitā ceva suññā ca …pe… </span></div><p><div class=verse-container id=ps2.10:13.10><span>arahattamaggena sabbakilesā vikkhambhitā ceva suññā ca. </span></div><p><div class=verse-container id=ps2.10:13.11><span>Idaṁ vikkhambhanasuññaṁ. </span></div><p><div class=verse-container id=ps2.10:14.1><span>Katamaṁ tadaṅgasuññaṁ? </span></div><p><div class=verse-container id=ps2.10:14.2><span>Nekkhammena kāmacchando tadaṅgasuñño. </span></div><p><div class=verse-container id=ps2.10:14.3><span>Abyāpādena byāpādo tadaṅgasuñño. </span></div><p><div class=verse-container id=ps2.10:14.4><span>Ālokasaññāya thinamiddhaṁ tadaṅgasuññaṁ. </span></div><p><div class=verse-container id=ps2.10:14.5><span>Avikkhepena uddhaccaṁ tadaṅgasuññaṁ. </span></div><p><div class=verse-container id=ps2.10:14.6><span>Dhammavavatthānena vicikicchā tadaṅgasuññā. </span></div><p><div class=verse-container id=ps2.10:14.7><span>Ñāṇena avijjā tadaṅgasuññā. </span></div><p><div class=verse-container id=ps2.10:14.8><span>Pāmojjena arati tadaṅgasuññā. </span></div><p><div class=verse-container id=ps2.10:14.9><span>Paṭhamena jhānena nīvaraṇā tadaṅgasuññā …pe… </span></div><p><div class=verse-container id=ps2.10:14.10><span>vivaṭṭanānupassanāya saññogābhiniveso tadaṅgasuñño. </span></div><p><div class=verse-container id=ps2.10:14.11><span>Idaṁ tadaṅgasuññaṁ. </span></div><p><div class=verse-container id=ps2.10:15.1><span>Katamaṁ samucchedasuññaṁ? </span></div><p><div class=verse-container id=ps2.10:15.2><span>Nekkhammena kāmacchando samucchinno ceva suñño ca. </span></div><p><div class=verse-container id=ps2.10:15.3><span>Abyāpādena byāpādo samucchinno ceva suñño ca. </span></div><p><div class=verse-container id=ps2.10:15.4><span>Ālokasaññāya thinamiddhaṁ samucchinnañceva suññañca. </span></div><p><div class=verse-container id=ps2.10:15.5><span>Avikkhepena uddhaccaṁ samucchinnañceva suññañca. </span></div><p><div class=verse-container id=ps2.10:15.6><span>Dhammavavatthānena vicikicchā samucchinnā ceva suññā ca. </span></div><p><div class=verse-container id=ps2.10:15.7><span>Ñāṇena avijjā samucchinnā ceva suññā ca. </span></div><p><div class=verse-container id=ps2.10:15.8><span>Pāmojjena arati samucchinnā ceva suññā ca. </span></div><p><div class=verse-container id=ps2.10:15.9><span>Paṭhamena jhānena nīvaraṇā samucchinnā ceva suññā ca …pe… </span></div><p><div class=verse-container id=ps2.10:15.10><span>arahattamaggena sabbakilesā samucchinnā ceva suññā ca. </span></div><p><div class=verse-container id=ps2.10:15.11><span>Idaṁ samucchedasuññaṁ. </span></div><p><div class=verse-container id=ps2.10:16.1><span>Katamaṁ paṭippassaddhisuññaṁ? </span></div><p><div class=verse-container id=ps2.10:16.2><span>Nekkhammena kāmacchando paṭippassaddho ceva suñño ca. </span></div><p><div class=verse-container id=ps2.10:16.3><span>Abyāpādena byāpādo paṭippassaddho ceva suñño ca. </span></div><p><div class=verse-container id=ps2.10:16.4><span>Ālokasaññāya thinamiddhaṁ paṭippassaddhañceva suññañca. </span></div><p><div class=verse-container id=ps2.10:16.5><span>Avikkhepena uddhaccaṁ paṭippassaddhañceva suññañca. </span></div><p><div class=verse-container id=ps2.10:16.6><span>Dhammavavatthānena vicikicchā paṭippassaddhā ceva suññā ca. </span></div><p><div class=verse-container id=ps2.10:16.7><span>Ñāṇena avijjā paṭippassaddhā ceva suññā ca. </span></div><p><div class=verse-container id=ps2.10:16.8><span>Pāmojjena arati paṭippassaddhā ceva suññā ca. </span></div><p><div class=verse-container id=ps2.10:16.9><span>Paṭhamena jhānena nīvaraṇā paṭippassaddhā ceva suññā ca …pe… </span></div><p><div class=verse-container id=ps2.10:16.10><span>arahattamaggena sabbakilesā paṭippassaddhā ceva suññā ca. </span></div><p><div class=verse-container id=ps2.10:16.11><span>Idaṁ paṭippassaddhisuññaṁ. </span></div><p><div class=verse-container id=ps2.10:17.1><span>Katamaṁ nissaraṇasuññaṁ? </span></div><p><div class=verse-container id=ps2.10:17.2><span>Nekkhammena kāmacchando nissaṭo ceva suñño ca. </span></div><p><div class=verse-container id=ps2.10:17.3><span>Abyāpādena byāpādo nissaṭo ceva suñño ca. </span></div><p><div class=verse-container id=ps2.10:17.4><span>Ālokasaññāya thinamiddhaṁ nissaṭañceva suññañca. </span></div><p><div class=verse-container id=ps2.10:17.5><span>Avikkhepena uddhaccaṁ nissaṭañceva suññañca. </span></div><p><div class=verse-container id=ps2.10:17.6><span>Dhammavavatthānena vicikicchā nissaṭā ceva suññā ca. </span></div><p><div class=verse-container id=ps2.10:17.7><span>Ñāṇena avijjā nissaṭā ceva suññā ca. </span></div><p><div class=verse-container id=ps2.10:17.8><span>Pāmojjena arati nissaṭā ceva suññā ca. </span></div><p><div class=verse-container id=ps2.10:17.9><span>Paṭhamena jhānena nīvaraṇā nissaṭā ceva suññā ca …pe… </span></div><p><div class=verse-container id=ps2.10:17.10><span>arahattamaggena sabbakilesā nissaṭā ceva suññā ca. </span></div><p><div class=verse-container id=ps2.10:17.11><span>Idaṁ nissaraṇasuññaṁ. </span></div><p><div class=verse-container id=ps2.10:18.1><span>Katamaṁ ajjhattasuññaṁ? </span></div><p><div class=verse-container id=ps2.10:18.2><span>Ajjhattaṁ cakkhuṁ suññaṁ attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:18.3><span>Ajjhattaṁ sotaṁ suññaṁ … </span></div><p><div class=verse-container id=ps2.10:18.4><span>ajjhattaṁ ghānaṁ suññaṁ … </span></div><p><div class=verse-container id=ps2.10:18.5><span>ajjhattaṁ jivhā suññā … </span></div><p><div class=verse-container id=ps2.10:18.6><span>ajjhattaṁ kāyo suñño … </span></div><p><div class=verse-container id=ps2.10:18.7><span>ajjhattaṁ mano suñño attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:18.8><span>Idaṁ ajjhattasuññaṁ. </span></div><p><div class=verse-container id=ps2.10:19.1><span>Katamaṁ bahiddhāsuññaṁ? </span></div><p><div class=verse-container id=ps2.10:19.2><span>Bahiddhā rūpā suññā …pe… </span></div><p><div class=verse-container id=ps2.10:19.3><span>bahiddhā dhammā suññā attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:19.4><span>Idaṁ bahiddhāsuññaṁ. </span></div><p><div class=verse-container id=ps2.10:20.1><span>Katamaṁ dubhatosuññaṁ? </span></div><p><div class=verse-container id=ps2.10:20.2><span>Yañca ajjhattaṁ cakkhu ye ca bahiddhā rūpā ubhayametaṁ suññaṁ attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:20.3><span>Yañca ajjhattaṁ sotaṁ ye ca bahiddhā saddā …pe… </span></div><p><div class=verse-container id=ps2.10:20.4><span>yañca ajjhattaṁ ghānaṁ ye ca bahiddhā gandhā … </span></div><p><div class=verse-container id=ps2.10:20.5><span>yā ca ajjhattaṁ jivhā ye ca bahiddhā rasā … </span></div><p><div class=verse-container id=ps2.10:20.6><span>yo ca ajjhattaṁ kāyo ye ca bahiddhā phoṭṭhabbā … </span></div><p><div class=verse-container id=ps2.10:20.7><span>yo ca ajjhattaṁ mano ye ca bahiddhā dhammā ubhayametaṁ suññaṁ attena vā attaniyena vā niccena vā dhuvena vā sassatena vā avipariṇāmadhammena vā. </span></div><p><div class=verse-container id=ps2.10:20.8><span>Idaṁ dubhatosuññaṁ. </span></div><p><div class=verse-container id=ps2.10:21.1><span>Katamaṁ sabhāgasuññaṁ? </span></div><p><div class=verse-container id=ps2.10:21.2><span>Cha ajjhattikāni āyatanāni sabhāgāni ceva suññāni ca. </span></div><p><div class=verse-container id=ps2.10:21.3><span>Cha bāhirāni āyatanāni sabhāgāni ceva suññāni ca. </span></div><p><div class=verse-container id=ps2.10:21.4><span>Cha viññāṇakāyā sabhāgā ceva suññā ca. </span></div><p><div class=verse-container id=ps2.10:21.5><span>Cha phassakāyā sabhāgā ceva suññā ca. </span></div><p><div class=verse-container id=ps2.10:21.6><span>Cha vedanākāyā sabhāgā ceva suññā ca. </span></div><p><div class=verse-container id=ps2.10:21.7><span>Cha saññākāyā sabhāgā ceva suññā ca. </span></div><p><div class=verse-container id=ps2.10:21.8><span>Cha cetanākāyā sabhāgā ceva suññā ca. </span></div><p><div class=verse-container id=ps2.10:21.9><span>Idaṁ sabhāgasuññaṁ. </span></div><p><div class=verse-container id=ps2.10:22.1><span>Katamaṁ visabhāgasuññaṁ? </span></div><p><div class=verse-container id=ps2.10:22.2><span>Cha ajjhattikāni āyatanāni chahi bāhirehi āyatanehi visabhāgāni ceva suññāni ca. </span></div><p><div class=verse-container id=ps2.10:22.3><span>Cha bāhirāni āyatanāni chahi viññāṇakāyehi visabhāgāni ceva suññāni ca. </span></div><p><div class=verse-container id=ps2.10:22.4><span>Cha viññāṇakāyā chahi phassakāyehi visabhāgā ceva suññā ca. </span></div><p><div class=verse-container id=ps2.10:22.5><span>Cha phassakāyā chahi vedanākāyehi visabhāgā ceva suññā ca. </span></div><p><div class=verse-container id=ps2.10:22.6><span>Cha vedanākāyā chahi saññākāyehi visabhāgā ceva suññā ca. </span></div><p><div class=verse-container id=ps2.10:22.7><span>Cha saññākāyā chahi cetanākāyehi visabhāgā ceva suññā ca. </span></div><p><div class=verse-container id=ps2.10:22.8><span>Idaṁ visabhāgasuññaṁ. </span></div><p><div class=verse-container id=ps2.10:23.1><span>Katamaṁ esanāsuññaṁ? </span></div><p><div class=verse-container id=ps2.10:23.2><span>Nekkhammesanā kāmacchandena suññā. </span></div><p><div class=verse-container id=ps2.10:23.3><span>Abyāpādesanā byāpādena suññā. </span></div><p><div class=verse-container id=ps2.10:23.4><span>Ālokasaññesanā thinamiddhena suññā. </span></div><p><div class=verse-container id=ps2.10:23.5><span>Avikkhepesanā uddhaccena suññā. </span></div><p><div class=verse-container id=ps2.10:23.6><span>Dhammavavatthānesanā vicikicchāya suññā. </span></div><p><div class=verse-container id=ps2.10:23.7><span>Ñāṇesanā avijjāya suññā. </span></div><p><div class=verse-container id=ps2.10:23.8><span>Pāmojjesanā aratiyā suññā. </span></div><p><div class=verse-container id=ps2.10:23.9><span>Paṭhamajjhānesanā nīvaraṇehi suññā …pe… </span></div><p><div class=verse-container id=ps2.10:23.10><span>arahattamaggesanā sabbakilesehi suññā. </span></div><p><div class=verse-container id=ps2.10:23.11><span>Idaṁ esanāsuññaṁ. </span></div><p><div class=verse-container id=ps2.10:24.1><span>Katamaṁ pariggahasuññaṁ? </span></div><p><div class=verse-container id=ps2.10:24.2><span>Nekkhammapariggaho kāmacchandena suñño. </span></div><p><div class=verse-container id=ps2.10:24.3><span>Abyāpādapariggaho byāpādena suñño. </span></div><p><div class=verse-container id=ps2.10:24.4><span>Ālokasaññāpariggaho thinamiddhena suñño. </span></div><p><div class=verse-container id=ps2.10:24.5><span>Avikkhepapariggaho uddhaccena suñño. </span></div><p><div class=verse-container id=ps2.10:24.6><span>Dhammavavatthānapariggaho vicikicchāya suñño. </span></div><p><div class=verse-container id=ps2.10:24.7><span>Ñāṇapariggaho avijjāya suñño. </span></div><p><div class=verse-container id=ps2.10:24.8><span>Pāmojjapariggaho aratiyā suñño. </span></div><p><div class=verse-container id=ps2.10:24.9><span>Paṭhamajjhānapariggaho nīvaraṇehi suñño …pe… </span></div><p><div class=verse-container id=ps2.10:24.10><span>arahattamaggapariggaho sabbakilesehi suñño. </span></div><p><div class=verse-container id=ps2.10:24.11><span>Idaṁ pariggahasuññaṁ. </span></div><p><div class=verse-container id=ps2.10:25.1><span>Katamaṁ paṭilābhasuññaṁ? </span></div><p><div class=verse-container id=ps2.10:25.2><span>Nekkhammapaṭilābho kāmacchandena suñño. </span></div><p><div class=verse-container id=ps2.10:25.3><span>Abyāpādapaṭilābho byāpādena suñño. </span></div><p><div class=verse-container id=ps2.10:25.4><span>Ālokasaññāpaṭilābho thinamiddhena suñño. </span></div><p><div class=verse-container id=ps2.10:25.5><span>Avikkhepapaṭilābho uddhaccena suñño. </span></div><p><div class=verse-container id=ps2.10:25.6><span>Dhammavavatthānapaṭilābho vicikicchāya suñño. </span></div><p><div class=verse-container id=ps2.10:25.7><span>Ñāṇapaṭilābho avijjāya suñño. </span></div><p><div class=verse-container id=ps2.10:25.8><span>Pāmojjapaṭilābho aratiyā suñño. </span></div><p><div class=verse-container id=ps2.10:25.9><span>Paṭhamajjhānapaṭilābho nīvaraṇehi suñño …pe… </span></div><p><div class=verse-container id=ps2.10:25.10><span>arahattamaggapaṭilābho sabbakilesehi suñño. </span></div><p><div class=verse-container id=ps2.10:25.11><span>Idaṁ paṭilābhasuññaṁ. </span></div><p><div class=verse-container id=ps2.10:26.1><span>Katamaṁ paṭivedhasuññaṁ? </span></div><p><div class=verse-container id=ps2.10:26.2><span>Nekkhammappaṭivedho kāmacchandena suñño. </span></div><p><div class=verse-container id=ps2.10:26.3><span>Abyāpādappaṭivedho byāpādena suñño. </span></div><p><div class=verse-container id=ps2.10:26.4><span>Ālokasaññāppaṭivedho thinamiddhena suñño. </span></div><p><div class=verse-container id=ps2.10:26.5><span>Avikkhepappaṭivedho uddhaccena suñño. </span></div><p><div class=verse-container id=ps2.10:26.6><span>Dhammavavatthānappaṭivedho vicikicchāya suñño. </span></div><p><div class=verse-container id=ps2.10:26.7><span>Ñāṇappaṭivedho avijjāya suñño. </span></div><p><div class=verse-container id=ps2.10:26.8><span>Pāmojjappaṭivedho aratiyā suñño. </span></div><p><div class=verse-container id=ps2.10:26.9><span>Paṭhamajjhānappaṭivedho nīvaraṇehi suñño …pe… </span></div><p><div class=verse-container id=ps2.10:26.10><span>arahattamaggappaṭivedho sabbakilesehi suñño. </span></div><p><div class=verse-container id=ps2.10:26.11><span>Idaṁ paṭivedhasuññaṁ. </span></div><p><div class=verse-container id=ps2.10:27.1><span>Katamaṁ ekattasuññaṁ, nānattasuññaṁ? </span></div><p><div class=verse-container id=ps2.10:27.2><span>Kāmacchando nānattaṁ, nekkhammaṁ ekattaṁ. </span></div><p><div class=verse-container id=ps2.10:27.3><span>Nekkhammekattaṁ cetayato kāmacchandena suññaṁ. </span></div><p><div class=verse-container id=ps2.10:27.4><span>Byāpādo nānattaṁ, abyāpādo ekattaṁ. </span></div><p><div class=verse-container id=ps2.10:27.5><span>Abyāpādekattaṁ cetayato byāpādena suññaṁ. </span></div><p><div class=verse-container id=ps2.10:27.6><span>Thinamiddhaṁ nānattaṁ, ālokasaññā ekattaṁ. </span></div><p><div class=verse-container id=ps2.10:27.7><span>Ālokasaññekattaṁ cetayato thinamiddhena suññaṁ. </span></div><p><div class=verse-container id=ps2.10:27.8><span>Uddhaccaṁ nānattaṁ, avikkhepo ekattaṁ. </span></div><p><div class=verse-container id=ps2.10:27.9><span>Avikkhepekattaṁ cetayato uddhaccena suññaṁ. </span></div><p><div class=verse-container id=ps2.10:27.10><span>Vicikicchā nānattaṁ, dhammavavatthānaṁ ekattaṁ. </span></div><p><div class=verse-container id=ps2.10:27.11><span>Dhammavavatthānekattaṁ cetayato vicikicchāya suññaṁ. </span></div><p><div class=verse-container id=ps2.10:27.12><span>Avijjā nānattaṁ, ñāṇaṁ ekattaṁ. </span></div><p><div class=verse-container id=ps2.10:27.13><span>Ñāṇekattaṁ cetayato avijjāya suññaṁ. </span></div><p><div class=verse-container id=ps2.10:27.14><span>Arati nānattaṁ, pāmojjaṁ ekattaṁ. </span></div><p><div class=verse-container id=ps2.10:27.15><span>Pāmojjekattaṁ cetayato aratiyā suññaṁ. </span></div><p><div class=verse-container id=ps2.10:27.16><span>Nīvaraṇā nānattaṁ, paṭhamajjhānaṁ ekattaṁ. </span></div><p><div class=verse-container id=ps2.10:27.17><span>Paṭhamajjhānekattaṁ cetayato nīvaraṇehi suññaṁ …pe… </span></div><p><div class=verse-container id=ps2.10:27.18><span>sabbakilesā nānattaṁ, arahattamaggo ekattaṁ. </span></div><p><div class=verse-container id=ps2.10:27.19><span>Arahattamaggekattaṁ cetayato sabbakilesehi suññaṁ. </span></div><p><div class=verse-container id=ps2.10:27.20><span>Idaṁ ekattasuññaṁ nānattasuññaṁ. </span></div><p><div class=verse-container id=ps2.10:28.1><span>Katamaṁ khantisuññaṁ? </span></div><p><div class=verse-container id=ps2.10:28.2><span>Nekkhammakhanti kāmacchandena suññā. </span></div><p><div class=verse-container id=ps2.10:28.3><span>Abyāpādakhanti byāpādena suññā. </span></div><p><div class=verse-container id=ps2.10:28.4><span>Ālokasaññākhanti thinamiddhena suññā. </span></div><p><div class=verse-container id=ps2.10:28.5><span>Avikkhepakhanti uddhaccena suññā. </span></div><p><div class=verse-container id=ps2.10:28.6><span>Dhammavavatthānakhanti vicikicchāya suññā. </span></div><p><div class=verse-container id=ps2.10:28.7><span>Ñāṇakhanti avijjāya suññā. </span></div><p><div class=verse-container id=ps2.10:28.8><span>Pāmojjakhanti aratiyā suññā. </span></div><p><div class=verse-container id=ps2.10:28.9><span>Paṭhamajjhānakhanti nīvaraṇehi suññā …pe… </span></div><p><div class=verse-container id=ps2.10:28.10><span>arahattamaggakhanti sabbakilesehi suññā. </span></div><p><div class=verse-container id=ps2.10:28.11><span>Idaṁ khantisuññaṁ. </span></div><p><div class=verse-container id=ps2.10:29.1><span>Katamaṁ adhiṭṭhānasuññaṁ? </span></div><p><div class=verse-container id=ps2.10:29.2><span>Nekkhammādhiṭṭhānaṁ kāmacchandena suññaṁ. </span></div><p><div class=verse-container id=ps2.10:29.3><span>Abyāpādādhiṭṭhānaṁ byāpādena suññaṁ. </span></div><p><div class=verse-container id=ps2.10:29.4><span>Ālokasaññādhiṭṭhānaṁ thinamiddhena suññaṁ. </span></div><p><div class=verse-container id=ps2.10:29.5><span>Avikkhepādhiṭṭhānaṁ uddhaccena suññaṁ. </span></div><p><div class=verse-container id=ps2.10:29.6><span>Dhammavavatthānādhiṭṭhānaṁ vicikicchāya suññaṁ. </span></div><p><div class=verse-container id=ps2.10:29.7><span>Ñāṇādhiṭṭhānaṁ avijjāya suññaṁ. </span></div><p><div class=verse-container id=ps2.10:29.8><span>Pāmojjādhiṭṭhānaṁ aratiyā suññaṁ. </span></div><p><div class=verse-container id=ps2.10:29.9><span>Paṭhamajjhānādhiṭṭhānaṁ nīvaraṇehi suññaṁ …pe… </span></div><p><div class=verse-container id=ps2.10:29.10><span>arahattamaggādhiṭṭhānaṁ sabbakilesehi suññaṁ. </span></div><p><div class=verse-container id=ps2.10:29.11><span>Idaṁ adhiṭṭhānasuññaṁ. </span></div><p><div class=verse-container id=ps2.10:30.1><span>Katamaṁ pariyogāhaṇasuññaṁ? </span></div><p><div class=verse-container id=ps2.10:30.2><span>Nekkhammapariyogāhaṇaṁ kāmacchandena suññaṁ. </span></div><p><div class=verse-container id=ps2.10:30.3><span>Abyāpādapariyogāhaṇaṁ byāpādena suññaṁ. </span></div><p><div class=verse-container id=ps2.10:30.4><span>Ālokasaññāpariyogāhaṇaṁ thinamiddhena suññaṁ. </span></div><p><div class=verse-container id=ps2.10:30.5><span>Avikkhepapariyogāhaṇaṁ uddhaccena suññaṁ. </span></div><p><div class=verse-container id=ps2.10:30.6><span>Dhammavavatthānapariyogāhaṇaṁ vicikicchāya suññaṁ. </span></div><p><div class=verse-container id=ps2.10:30.7><span>Ñāṇapariyogāhaṇaṁ avijjāya suññaṁ. </span></div><p><div class=verse-container id=ps2.10:30.8><span>Pāmojjapariyogāhaṇaṁ aratiyā suññaṁ. </span></div><p><div class=verse-container id=ps2.10:30.9><span>Paṭhamajjhānapariyogāhaṇaṁ nīvaraṇehi suññaṁ …pe… </span></div><p><div class=verse-container id=ps2.10:30.10><span>arahattamaggapariyogāhaṇaṁ sabbakilesehi suññaṁ. </span></div><p><div class=verse-container id=ps2.10:30.11><span>Idaṁ pariyogāhaṇasuññaṁ. </span></div><p><div class=verse-container id=ps2.10:31.1><span>Katamaṁ sampajānassa pavattapariyādānaṁ sabbasuññatānaṁ paramatthasuññaṁ? </span></div><p><div class=verse-container id=ps2.10:31.2><span>Idha sampajāno nekkhammena kāmacchandassa pavattaṁ pariyādiyati, abyāpādena byāpādassa pavattaṁ pariyādiyati, ālokasaññāya thinamiddhassa pavattaṁ pariyādiyati, avikkhepena uddhaccassa pavattaṁ pariyādiyati, dhammavavatthānena vicikicchāya pavattaṁ pariyādiyati, ñāṇena avijjāya pavattaṁ pariyādiyati, pāmojjena aratiyā pavattaṁ pariyādiyati, paṭhamena jhānena nīvaraṇānaṁ pavattaṁ pariyādiyati …pe… </span></div><p><div class=verse-container id=ps2.10:31.3><span>arahattamaggena sabbakilesānaṁ pavattaṁ pariyādiyati. </span></div><p><div class=verse-container id=ps2.10:31.4><span>Atha vā pana sampajānassa anupādisesāya nibbānadhātuyā parinibbāyantassa idaṁ ceva cakkhupavattaṁ pariyādiyati, aññañca cakkhupavattaṁ na uppajjati. </span></div><p><div class=verse-container id=ps2.10:31.5><span>Idañceva sotapavattaṁ …pe… </span></div><p><div class=verse-container id=ps2.10:31.6><span>ghānapavattaṁ … </span></div><p><div class=verse-container id=ps2.10:31.7><span>jivhāpavattaṁ … </span></div><p><div class=verse-container id=ps2.10:31.8><span>kāyapavattaṁ … </span></div><p><div class=verse-container id=ps2.10:31.9><span>manopavattaṁ pariyādiyati, aññañca manopavattaṁ na uppajjati. </span></div><p><div class=verse-container id=ps2.10:31.10><span>Idaṁ sampajānassa pavattapariyādānaṁ sabbasuññatānaṁ paramatthasuññanti. </span></div><p><div class=verse-container id=ps2.10:31.11><span>Suññakathā niṭṭhitā. </span></div><p><div class=verse-container id=ps2.10:31.12><span>Yuganaddhavaggo dutiyo. </span></div><p><div class=verse-container id=ps2.10:31.13><span>Tassuddānaṁ </span></div><p><div class=verse-container id=ps2.10:32.1><span>Yuganaddhā saccabojjhaṅgā, </span></div><p><div class=verse-container id=ps2.10:32.2><span>mettā virāgapañcamā; </span></div><p><div class=verse-container id=ps2.10:32.3><span>Paṭisambhidā dhammacakkaṁ, </span></div><p><div class=verse-container id=ps2.10:32.4><span>lokuttarabalasuññāti. </span></div><p><div class=verse-container id=ps2.10:32.5><span>Esa nikāyadharehi ṭhapito, asamo dutiyo pavaro varavaggoti. </span></div><div class=flex-between><a href=/canon/en/pli/ms/sutta/kn/ps/ps0002P0009.html>Previous</a><a href=/canon/en/pli/ms/sutta/kn/ps/ps0003P0001.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>