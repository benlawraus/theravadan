<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0001.html>Previous</a><a href=/canon/en/pli/ms/sutta/kn/ps/ps0002P0003.html>Next</a></div><p><div class=verse-container id=ps2.2:0.1><span>Paṭisambhidāmagga </span></div><p><div class=verse-container id=ps2.2:0.2><span>2 Yuganaddhavagga </span></div><p><div class=verse-container id=ps2.2:0.3><span class=big-bold>2.2. Saccakathā </span></div><p><div class=verse-container id=ps2.2:1.1><span>Purimanidānaṁ. </span></div><p><div class=verse-container id=ps2.2:1.2><span>“Cattārimāni, bhikkhave, tathāni avitathāni anaññathāni. </span></div><p><div class=verse-container id=ps2.2:1.3><span>Katamāni cattāri? </span></div><p><div class=verse-container id=ps2.2:1.4><span>‘Idaṁ dukkhan’ti, bhikkhave, tathametaṁ avitathametaṁ anaññathametaṁ; </span></div><p><div class=verse-container id=ps2.2:1.5><span>‘ayaṁ dukkhasamudayo’ti tathametaṁ avitathametaṁ anaññathametaṁ, ‘ayaṁ dukkhanirodho’ti tathametaṁ avitathametaṁ anaññathametaṁ, ‘ayaṁ dukkhanirodhagāminī paṭipadā’ti tathametaṁ avitathametaṁ anaññathametaṁ. </span></div><p><div class=verse-container id=ps2.2:1.6><span>Imāni kho, bhikkhave, cattāri tathāni avitathāni anaññathāni”. </span></div><p><div class=verse-container id=ps2.2:2.0><span>2.2.1. Paṭhamasuttantaniddesa </span></div><p><div class=verse-container id=ps2.2:2.1><span>Kathaṁ dukkhaṁ tathaṭṭhena saccaṁ? </span></div><p><div class=verse-container id=ps2.2:2.2><span>Cattāro dukkhassa dukkhaṭṭhā tathā avitathā anaññathā. </span></div><p><div class=verse-container id=ps2.2:2.3><span>Dukkhassa pīḷanaṭṭho, saṅkhataṭṭho, santāpaṭṭho, vipariṇāmaṭṭho—</span></div><p><div class=verse-container id=ps2.2:2.4><span>ime cattāro dukkhassa dukkhaṭṭhā tathā avitathā anaññathā. </span></div><p><div class=verse-container id=ps2.2:2.5><span>Evaṁ dukkhaṁ tathaṭṭhena saccaṁ. </span></div><p><div class=verse-container id=ps2.2:3.1><span>Kathaṁ samudayo tathaṭṭhena saccaṁ? </span></div><p><div class=verse-container id=ps2.2:3.2><span>Cattāro samudayassa samudayaṭṭhā tathā avitathā anaññathā. </span></div><p><div class=verse-container id=ps2.2:3.3><span>Samudayassa āyūhanaṭṭho, nidānaṭṭho, saṁyogaṭṭho palibodhaṭṭho—</span></div><p><div class=verse-container id=ps2.2:3.4><span>ime cattāro samudayassa samudayaṭṭhā tathā avitathā anaññathā. </span></div><p><div class=verse-container id=ps2.2:3.5><span>Evaṁ samudayo tathaṭṭhena saccaṁ. </span></div><p><div class=verse-container id=ps2.2:4.1><span>Kathaṁ nirodho tathaṭṭhena saccaṁ? </span></div><p><div class=verse-container id=ps2.2:4.2><span>Cattāro nirodhassa nirodhaṭṭhā tathā avitathā anaññathā. </span></div><p><div class=verse-container id=ps2.2:4.3><span>Nirodhassa nissaraṇaṭṭho, vivekaṭṭho, asaṅkhataṭṭho, amataṭṭho—</span></div><p><div class=verse-container id=ps2.2:4.4><span>ime cattāro nirodhassa nirodhaṭṭhā tathā avitathā anaññathā. </span></div><p><div class=verse-container id=ps2.2:4.5><span>Evaṁ nirodho tathaṭṭhena saccaṁ. </span></div><p><div class=verse-container id=ps2.2:5.1><span>Kathaṁ maggo tathaṭṭhena saccaṁ? </span></div><p><div class=verse-container id=ps2.2:5.2><span>Cattāro maggassa maggaṭṭhā tathā avitathā anaññathā. </span></div><p><div class=verse-container id=ps2.2:5.3><span>Maggassa niyyānaṭṭho, hetuṭṭho, dassanaṭṭho, ādhipateyyaṭṭho—</span></div><p><div class=verse-container id=ps2.2:5.4><span>ime cattāro maggassa maggaṭṭhā tathā avitathā anaññathā. </span></div><p><div class=verse-container id=ps2.2:5.5><span>Evaṁ maggo tathaṭṭhena saccaṁ. </span></div><p><div class=verse-container id=ps2.2:6.1><span>Katihākārehi cattāri saccāni ekappaṭivedhāni? </span></div><p><div class=verse-container id=ps2.2:6.2><span>Catūhākārehi cattāri saccāni ekappaṭivedhāni. </span></div><p><div class=verse-container id=ps2.2:6.3><span>Tathaṭṭhena, anattaṭṭhena, saccaṭṭhena, paṭivedhaṭṭhena—</span></div><p><div class=verse-container id=ps2.2:6.4><span>imehi catūhākārehi cattāri saccāni ekasaṅgahitāni. </span></div><p><div class=verse-container id=ps2.2:6.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:6.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:6.7><span>cattāri saccāni ekappaṭivedhāni. </span></div><p><div class=verse-container id=ps2.2:7.1><span>Kathaṁ tathaṭṭhena cattāri saccāni ekappaṭivedhāni? </span></div><p><div class=verse-container id=ps2.2:7.2><span>Catūhākārehi tathaṭṭhena cattāri saccāni ekappaṭivedhāni. </span></div><p><div class=verse-container id=ps2.2:7.3><span>Dukkhassa dukkhaṭṭho tathaṭṭho, samudayassa samudayaṭṭho tathaṭṭho, nirodhassa nirodhaṭṭho tathaṭṭho, maggassa maggaṭṭho tathaṭṭho—</span></div><p><div class=verse-container id=ps2.2:7.4><span>imehi catūhākārehi tathaṭṭhena cattāri saccāni ekasaṅgahitāni. </span></div><p><div class=verse-container id=ps2.2:7.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:7.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:7.7><span>cattāri saccāni ekappaṭivedhāni. </span></div><p><div class=verse-container id=ps2.2:8.1><span>Kathaṁ anattaṭṭhena cattāri saccāni ekappaṭivedhāni? </span></div><p><div class=verse-container id=ps2.2:8.2><span>Catūhākārehi anattaṭṭhena cattāri saccāni ekappaṭivedhāni. </span></div><p><div class=verse-container id=ps2.2:8.3><span>Dukkhassa dukkhaṭṭho anattaṭṭho, samudayassa samudayaṭṭho anattaṭṭho, nirodhassa nirodhaṭṭho anattaṭṭho, maggassa maggaṭṭho anattaṭṭho—</span></div><p><div class=verse-container id=ps2.2:8.4><span>imehi catūhākārehi anattaṭṭhena cattāri saccāni ekasaṅgahitāni. </span></div><p><div class=verse-container id=ps2.2:8.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:8.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:8.7><span>cattāri saccāni ekappaṭivedhāni. </span></div><p><div class=verse-container id=ps2.2:9.1><span>Kathaṁ saccaṭṭhena cattāri saccāni ekappaṭivedhāni? </span></div><p><div class=verse-container id=ps2.2:9.2><span>Catūhākārehi saccaṭṭhena cattāri saccāni ekappaṭivedhāni. </span></div><p><div class=verse-container id=ps2.2:9.3><span>Dukkhassa dukkhaṭṭho saccaṭṭho, samudayassa samudayaṭṭho saccaṭṭho, nirodhassa nirodhaṭṭho saccaṭṭho, maggassa maggaṭṭho saccaṭṭho—</span></div><p><div class=verse-container id=ps2.2:9.4><span>imehi catūhākārehi saccaṭṭhena cattāri saccāni ekasaṅgahitāni. </span></div><p><div class=verse-container id=ps2.2:9.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:9.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:9.7><span>cattāri saccāni ekappaṭivedhāni. </span></div><p><div class=verse-container id=ps2.2:10.1><span>Kathaṁ paṭivedhaṭṭhena cattāri saccāni ekappaṭivedhāni? </span></div><p><div class=verse-container id=ps2.2:10.2><span>Catūhākārehi paṭivedhaṭṭhena cattāri saccāni ekappaṭivedhāni. </span></div><p><div class=verse-container id=ps2.2:10.3><span>Dukkhassa dukkhaṭṭho paṭivedhaṭṭho, samudayassa samudayaṭṭho paṭivedhaṭṭho nirodhassa nirodhaṭṭho paṭivedhaṭṭho, maggassa maggaṭṭho paṭivedhaṭṭho—</span></div><p><div class=verse-container id=ps2.2:10.4><span>imehi catūhākārehi paṭivedhaṭṭhena cattāri saccāni ekasaṅgahitāni yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:10.5><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:10.6><span>cattāri saccāni ekappaṭivedhāni. </span></div><p><div class=verse-container id=ps2.2:11.1><span>Katihākārehi cattāri saccāni ekappaṭivedhāni? </span></div><p><div class=verse-container id=ps2.2:11.2><span>Yaṁ aniccaṁ taṁ dukkhaṁ, yaṁ dukkhaṁ taṁ aniccaṁ, yaṁ aniccañca dukkhañca taṁ anattā. </span></div><p><div class=verse-container id=ps2.2:11.3><span>Yaṁ aniccañca dukkhañca anattā ca taṁ tathaṁ. </span></div><p><div class=verse-container id=ps2.2:11.4><span>Yaṁ aniccaṁ ca dukkhañca anattā ca tathañca taṁ saccaṁ. </span></div><p><div class=verse-container id=ps2.2:11.5><span>Yaṁ aniccañca dukkhañca anattā ca tathañca saccañca taṁ ekasaṅgahitaṁ. </span></div><p><div class=verse-container id=ps2.2:11.6><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:11.7><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:11.8><span>cattāri saccāni ekappaṭivedhāni. </span></div><p><div class=verse-container id=ps2.2:12.1><span>Katihākārehi cattāri saccāni ekappaṭivedhāni? </span></div><p><div class=verse-container id=ps2.2:12.2><span>Navahākārehi cattāri saccāni ekappaṭivedhāni. </span></div><p><div class=verse-container id=ps2.2:12.3><span>Tathaṭṭhena, anattaṭṭhena, saccaṭṭhena, paṭivedhaṭṭhena, abhiññaṭṭhena, pariññaṭṭhena, pahānaṭṭhena, bhāvanaṭṭhena, sacchikiriyaṭṭhena—</span></div><p><div class=verse-container id=ps2.2:12.4><span>imehi navahākārehi cattāri saccāni ekasaṅgahitāni. </span></div><p><div class=verse-container id=ps2.2:12.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:12.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:12.7><span>cattāri saccāni ekappaṭivedhāni. </span></div><p><div class=verse-container id=ps2.2:13.1><span>Kathaṁ tathaṭṭhena cattāri saccāni ekappaṭivedhāni? </span></div><p><div class=verse-container id=ps2.2:13.2><span>Navahākārehi tathaṭṭhena cattāri saccāni ekappaṭivedhāni. </span></div><p><div class=verse-container id=ps2.2:13.3><span>Dukkhassa dukkhaṭṭho tathaṭṭho, samudayassa samudayaṭṭho tathaṭṭho, nirodhassa nirodhaṭṭho tathaṭṭho, maggassa maggaṭṭho tathaṭṭho, abhiññāya abhiññaṭṭho tathaṭṭho, pariññāya pariññaṭṭho tathaṭṭho, pahānassa pahānaṭṭho tathaṭṭho, bhāvanāya bhāvanaṭṭho tathaṭṭho, sacchikiriyāya sacchikiriyaṭṭho tathaṭṭho—</span></div><p><div class=verse-container id=ps2.2:13.4><span>imehi navahākārehi tathaṭṭhena cattāri saccāni ekasaṅgahitāni. </span></div><p><div class=verse-container id=ps2.2:13.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:13.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:13.7><span>cattāri saccāni ekappaṭivedhāni. </span></div><p><div class=verse-container id=ps2.2:14.1><span>Kathaṁ anattaṭṭhena … </span></div><p><div class=verse-container id=ps2.2:14.2><span>saccaṭṭhena … </span></div><p><div class=verse-container id=ps2.2:14.3><span>paṭivedhaṭṭhena cattāri saccāni ekappaṭivedhāni? </span></div><p><div class=verse-container id=ps2.2:14.4><span>Navahākārehi paṭivedhaṭṭhena cattāri saccāni ekappaṭivedhāni. </span></div><p><div class=verse-container id=ps2.2:14.5><span>Dukkhassa dukkhaṭṭho paṭivedhaṭṭho, samudayassa samudayaṭṭho paṭivedhaṭṭho, nirodhassa nirodhaṭṭho paṭivedhaṭṭho, maggassa maggaṭṭho paṭivedhaṭṭho, abhiññāya abhiññaṭṭho paṭivedhaṭṭho, pariññāya pariññaṭṭho paṭivedhaṭṭho, pahānassa pahānaṭṭho paṭivedhaṭṭho, bhāvanāya bhāvanaṭṭho paṭivedhaṭṭho, sacchikiriyāya sacchikiriyaṭṭho paṭivedhaṭṭho—</span></div><p><div class=verse-container id=ps2.2:14.6><span>imehi navahākārehi paṭivedhaṭṭhena cattāri saccāni ekasaṅgahitāni. </span></div><p><div class=verse-container id=ps2.2:14.7><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:14.8><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:14.9><span>cattāri saccāni ekappaṭivedhāni. </span></div><p><div class=verse-container id=ps2.2:15.1><span>Katihākārehi cattāri saccāni ekappaṭivedhāni? </span></div><p><div class=verse-container id=ps2.2:15.2><span>Dvādasahākārehi cattāri saccāni ekappaṭivedhāni. </span></div><p><div class=verse-container id=ps2.2:15.3><span>Tathaṭṭhena, anattaṭṭhena, saccaṭṭhena, paṭivedhaṭṭhena, abhijānanaṭṭhena, parijānanaṭṭhena, dhammaṭṭhena, tathaṭṭhena, ñātaṭṭhena, sacchikiriyaṭṭhena, phassanaṭṭhena, abhisamayaṭṭhena—</span></div><p><div class=verse-container id=ps2.2:15.4><span>imehi dvādasahi ākārehi cattāri saccāni ekasaṅgahitāni. </span></div><p><div class=verse-container id=ps2.2:15.5><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:15.6><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:15.7><span>cattāri saccāni ekappaṭivedhāni. </span></div><p><div class=verse-container id=ps2.2:16.1><span>Kathaṁ tathaṭṭhena cattāri saccāni ekappaṭivedhāni? </span></div><p><div class=verse-container id=ps2.2:16.2><span>Soḷasahākārehi tathaṭṭhena cattāri saccāni ekappaṭivedhāni. </span></div><p><div class=verse-container id=ps2.2:16.3><span>Dukkhassa pīḷanaṭṭho, saṅkhataṭṭho, santāpaṭṭho, vipariṇāmaṭṭho, tathaṭṭho; </span></div><p><div class=verse-container id=ps2.2:16.4><span>samudayassa āyūhanaṭṭho, nidānaṭṭho, saṁyogaṭṭho, palibodhaṭṭho tathaṭṭho; </span></div><p><div class=verse-container id=ps2.2:16.5><span>nirodhassa nissaraṇaṭṭho, vivekaṭṭho, asaṅkhataṭṭho, amataṭṭho tathaṭṭho; </span></div><p><div class=verse-container id=ps2.2:16.6><span>maggassa niyyānaṭṭho, hetuṭṭho, dassanaṭṭho, ādhipateyyaṭṭho tathaṭṭho—</span></div><p><div class=verse-container id=ps2.2:16.7><span>imehi soḷasahi ākārehi tathaṭṭhena cattāri saccāni ekasaṅgahitāni. </span></div><p><div class=verse-container id=ps2.2:16.8><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:16.9><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:16.10><span>cattāri saccāni ekappaṭivedhāni. </span></div><p><div class=verse-container id=ps2.2:17.1><span>Kathaṁ anattaṭṭhena …pe… </span></div><p><div class=verse-container id=ps2.2:17.2><span>saccaṭṭhena … </span></div><p><div class=verse-container id=ps2.2:17.3><span>paṭivedhaṭṭhena … </span></div><p><div class=verse-container id=ps2.2:17.4><span>abhijānanaṭṭhena … </span></div><p><div class=verse-container id=ps2.2:17.5><span>parijānanaṭṭhena … </span></div><p><div class=verse-container id=ps2.2:17.6><span>dhammaṭṭhena … </span></div><p><div class=verse-container id=ps2.2:17.7><span>tathaṭṭhena … </span></div><p><div class=verse-container id=ps2.2:17.8><span>ñātaṭṭhena … </span></div><p><div class=verse-container id=ps2.2:17.9><span>sacchikiriyaṭṭhena … </span></div><p><div class=verse-container id=ps2.2:17.10><span>phassanaṭṭhena … </span></div><p><div class=verse-container id=ps2.2:17.11><span>abhisamayaṭṭhena cattāri saccāni ekappaṭivedhāni? </span></div><p><div class=verse-container id=ps2.2:17.12><span>Soḷasahi ākārehi abhisamayaṭṭhena cattāri saccāni ekappaṭivedhāni. </span></div><p><div class=verse-container id=ps2.2:17.13><span>Dukkhassa pīḷanaṭṭho, saṅkhataṭṭho, santāpaṭṭho, vipariṇāmaṭṭho, abhisamayaṭṭho; </span></div><p><div class=verse-container id=ps2.2:17.14><span>samudayassa āyūhanaṭṭho, nidānaṭṭho, saṁyogaṭṭho, palibodhaṭṭho, abhisamayaṭṭho; </span></div><p><div class=verse-container id=ps2.2:17.15><span>nirodhassa nissaraṇaṭṭho, vivekaṭṭho, asaṅkhataṭṭho, amataṭṭho, abhisamayaṭṭho; </span></div><p><div class=verse-container id=ps2.2:17.16><span>maggassa niyyānaṭṭho, hetuṭṭho, dassanaṭṭho, ādhipateyyaṭṭho, abhisamayaṭṭho—</span></div><p><div class=verse-container id=ps2.2:17.17><span>imehi soḷasahi ākārehi abhisamayaṭṭhena cattāri saccāni ekasaṅgahitāni. </span></div><p><div class=verse-container id=ps2.2:17.18><span>Yaṁ ekasaṅgahitaṁ taṁ ekattaṁ. </span></div><p><div class=verse-container id=ps2.2:17.19><span>Ekattaṁ ekena ñāṇena paṭivijjhatīti—</span></div><p><div class=verse-container id=ps2.2:17.20><span>cattāri saccāni ekappaṭivedhāni. </span></div><p><div class=verse-container id=ps2.2:18.1><span>Saccānaṁ kati lakkhaṇāni? </span></div><p><div class=verse-container id=ps2.2:18.2><span>Saccānaṁ dve lakkhaṇāni. </span></div><p><div class=verse-container id=ps2.2:18.3><span>Saṅkhatalakkhaṇañca, asaṅkhatalakkhaṇañca—</span></div><p><div class=verse-container id=ps2.2:18.4><span>saccānaṁ imāni dve lakkhaṇāni. </span></div><p><div class=verse-container id=ps2.2:19.1><span>Saccānaṁ kati lakkhaṇāni? </span></div><p><div class=verse-container id=ps2.2:19.2><span>Saccānaṁ cha lakkhaṇāni. </span></div><p><div class=verse-container id=ps2.2:19.3><span>Saṅkhatānaṁ saccānaṁ uppādo paññāyati, vayo paññāyati, ṭhitānaṁ aññathattaṁ paññāyati asaṅkhatassa saccassa na uppādo paññāyati, na vayo paññāyati, na ṭhitassa aññathattaṁ paññāyati—</span></div><p><div class=verse-container id=ps2.2:19.4><span>saccānaṁ imāni cha lakkhaṇāni. </span></div><p><div class=verse-container id=ps2.2:20.1><span>Saccānaṁ kati lakkhaṇāni? </span></div><p><div class=verse-container id=ps2.2:20.2><span>Saccānaṁ dvādasa lakkhaṇāni. </span></div><p><div class=verse-container id=ps2.2:20.3><span>Dukkhasaccassa uppādo paññāyati, vayo paññāyati, ṭhitassa aññathattaṁ paññāyati; </span></div><p><div class=verse-container id=ps2.2:20.4><span>samudayasaccassa uppādo paññāyati, vayo paññāyati, ṭhitassa aññathattaṁ paññāyati; </span></div><p><div class=verse-container id=ps2.2:20.5><span>maggasaccassa uppādo paññāyati, vayo paññāyati, ṭhitassa aññathattaṁ paññāyati; </span></div><p><div class=verse-container id=ps2.2:20.6><span>nirodhasaccassa na uppādo paññāyati, na vayo paññāyati, na ṭhitassa aññathattaṁ paññāyati—</span></div><p><div class=verse-container id=ps2.2:20.7><span>saccānaṁ imāni dvādasa lakkhaṇāni. </span></div><p><div class=verse-container id=ps2.2:21.1><span>Catunnaṁ saccānaṁ kati kusalā, kati akusalā, kati abyākatā? </span></div><p><div class=verse-container id=ps2.2:21.2><span>Samudayasaccaṁ akusalaṁ, maggasaccaṁ kusalaṁ, nirodhasaccaṁ abyākataṁ. </span></div><p><div class=verse-container id=ps2.2:21.3><span>Dukkhasaccaṁ siyā kusalaṁ, siyā akusalaṁ, siyā abyākataṁ. </span></div><p><div class=verse-container id=ps2.2:22.1><span>Siyā tīṇi saccāni ekasaccena saṅgahitāni, ekasaccaṁ tīhi saccehi saṅgahitaṁ? </span></div><p><div class=verse-container id=ps2.2:22.2><span>Vatthuvasena pariyāyena siyāti. </span></div><p><div class=verse-container id=ps2.2:22.3><span>Kathañca siyā? </span></div><p><div class=verse-container id=ps2.2:22.4><span>Yaṁ dukkhasaccaṁ akusalaṁ, samudayasaccaṁ akusalaṁ—</span></div><p><div class=verse-container id=ps2.2:22.5><span>evaṁ akusalaṭṭhena dve saccāni ekasaccena saṅgahitāni, ekasaccaṁ dvīhi saccehi saṅgahitaṁ. </span></div><p><div class=verse-container id=ps2.2:22.6><span>Yaṁ dukkhasaccaṁ kusalaṁ, maggasaccaṁ kusalaṁ—</span></div><p><div class=verse-container id=ps2.2:22.7><span>evaṁ kusalaṭṭhena dve saccāni ekasaccena saṅgahitāni, ekasaccaṁ dvīhi saccehi saṅgahitaṁ. </span></div><p><div class=verse-container id=ps2.2:22.8><span>Yaṁ dukkhasaccaṁ abyākataṁ, nirodhasaccaṁ abyākataṁ—</span></div><p><div class=verse-container id=ps2.2:22.9><span>evaṁ abyākataṭṭhena dve saccāni ekasaccena saṅgahitāni, ekasaccaṁ dvīhi saccehi saṅgahitaṁ. </span></div><p><div class=verse-container id=ps2.2:22.10><span>Evaṁ siyā tīṇi saccāni ekasaccena saṅgahitāni, ekasaccaṁ tīhi saccehi saṅgahitaṁ vatthuvasena pariyāyenāti. </span></div><p><div class=verse-container id=ps2.2:23.0><span>2.2.2. Dutiyasuttantapāḷi </span></div><p><div class=verse-container id=ps2.2:23.1><span>“Pubbe me, bhikkhave, sambodhā anabhisambuddhassa bodhisattasseva sato etadahosi—</span></div><p><div class=verse-container id=ps2.2:23.2><span>‘ko nu kho rūpassa assādo, ko ādīnavo, kiṁ nissaraṇaṁ; </span></div><p><div class=verse-container id=ps2.2:23.3><span>ko vedanāya assādo, ko ādīnavo, kiṁ nissaraṇaṁ; </span></div><p><div class=verse-container id=ps2.2:23.4><span>ko saññāya assādo, ko ādīnavo, kiṁ nissaraṇaṁ; </span></div><p><div class=verse-container id=ps2.2:23.5><span>ko saṅkhārānaṁ assādo, ko ādīnavo, kiṁ nissaraṇaṁ; </span></div><p><div class=verse-container id=ps2.2:23.6><span>ko viññāṇassa assādo, ko ādīnavo, kiṁ nissaraṇan’ti? </span></div><p><div class=verse-container id=ps2.2:23.7><span>Tassa mayhaṁ, bhikkhave, etadahosi—</span></div><p><div class=verse-container id=ps2.2:23.8><span>‘yaṁ kho rūpaṁ paṭicca uppajjati sukhaṁ somanassaṁ—</span></div><p><div class=verse-container id=ps2.2:23.9><span>ayaṁ rūpassa assādo. </span></div><p><div class=verse-container id=ps2.2:23.10><span>Yaṁ rūpaṁ aniccaṁ, taṁ dukkhaṁ vipariṇāmadhammaṁ—</span></div><p><div class=verse-container id=ps2.2:23.11><span>ayaṁ rūpassa ādīnavo. </span></div><p><div class=verse-container id=ps2.2:23.12><span>Yo rūpasmiṁ chandarāgavinayo chandarāgappahānaṁ—</span></div><p><div class=verse-container id=ps2.2:23.13><span>idaṁ rūpassa nissaraṇaṁ. </span></div><p><div class=verse-container id=ps2.2:23.14><span>Yaṁ vedanaṁ paṭicca …pe… </span></div><p><div class=verse-container id=ps2.2:23.15><span>yaṁ saññaṁ paṭicca … </span></div><p><div class=verse-container id=ps2.2:23.16><span>yaṁ saṅkhāre paṭicca … </span></div><p><div class=verse-container id=ps2.2:23.17><span>yaṁ viññāṇaṁ paṭicca uppajjati sukhaṁ somanassaṁ—</span></div><p><div class=verse-container id=ps2.2:23.18><span>ayaṁ viññāṇassa assādo. </span></div><p><div class=verse-container id=ps2.2:23.19><span>Yaṁ viññāṇaṁ aniccaṁ taṁ dukkhaṁ vipariṇāmadhammaṁ—</span></div><p><div class=verse-container id=ps2.2:23.20><span>ayaṁ viññāṇassa ādīnavo. </span></div><p><div class=verse-container id=ps2.2:23.21><span>Yo viññāṇasmiṁ chandarāgavinayo chandarāgappahānaṁ—</span></div><p><div class=verse-container id=ps2.2:23.22><span>idaṁ viññāṇassa nissaraṇaṁ’. </span></div><p><div class=verse-container id=ps2.2:24.1><span>Yāvakīvañcāhaṁ, bhikkhave, imesaṁ pañcannaṁ upādānakkhandhānaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ nābbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ yato ca khvāhaṁ, bhikkhave, imesaṁ pañcannaṁ upādānakkhandhānaṁ evaṁ assādañca assādato ādīnavañca ādīnavato nissaraṇañca nissaraṇato yathābhūtaṁ abbhaññāsiṁ, athāhaṁ, bhikkhave, ‘sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddho’ti paccaññāsiṁ. </span></div><p><div class=verse-container id=ps2.2:24.2><span>Ñāṇañca pana me dassanaṁ udapādi—</span></div><p><div class=verse-container id=ps2.2:24.3><span>‘akuppā me vimutti. </span></div><p><div class=verse-container id=ps2.2:24.4><span>Ayamantimā jāti, natthi dāni punabbhavo’”ti. </span></div><p><div class=verse-container id=ps2.2:25.0><span>2.2.3. Dutiyasuttantaniddesa </span></div><p><div class=verse-container id=ps2.2:25.1><span>Yaṁ rūpaṁ paṭicca uppajjati sukhaṁ somanassaṁ, ayaṁ rūpassa assādoti—</span></div><p><div class=verse-container id=ps2.2:25.2><span>pahānappaṭivedho samudayasaccaṁ. </span></div><p><div class=verse-container id=ps2.2:25.3><span>Yaṁ rūpaṁ aniccaṁ taṁ dukkhaṁ vipariṇāmadhammaṁ, ayaṁ rūpassa ādīnavoti—</span></div><p><div class=verse-container id=ps2.2:25.4><span>pariññāpaṭivedho dukkhasaccaṁ. </span></div><p><div class=verse-container id=ps2.2:25.5><span>Yo rūpasmiṁ chandarāgavinayo chandarāgappahānaṁ, idaṁ rūpassa nissaraṇanti—</span></div><p><div class=verse-container id=ps2.2:25.6><span>sacchikiriyāpaṭivedho nirodhasaccaṁ. </span></div><p><div class=verse-container id=ps2.2:25.7><span>Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi—</span></div><p><div class=verse-container id=ps2.2:25.8><span>bhāvanāpaṭivedho maggasaccaṁ. </span></div><p><div class=verse-container id=ps2.2:26.1><span>Yaṁ vedanaṁ paṭicca …pe… </span></div><p><div class=verse-container id=ps2.2:26.2><span>yaṁ saññaṁ paṭicca … </span></div><p><div class=verse-container id=ps2.2:26.3><span>yaṁ saṅkhāre paṭicca … </span></div><p><div class=verse-container id=ps2.2:26.4><span>yaṁ viññāṇaṁ paṭicca uppajjati sukhaṁ somanassaṁ, ayaṁ viññāṇassa assādoti—</span></div><p><div class=verse-container id=ps2.2:26.5><span>pahānappaṭivedho samudayasaccaṁ. </span></div><p><div class=verse-container id=ps2.2:26.6><span>Yaṁ viññāṇaṁ aniccaṁ taṁ dukkhaṁ vipariṇāmadhammaṁ, ayaṁ viññāṇassa ādīnavoti—</span></div><p><div class=verse-container id=ps2.2:26.7><span>pariññāpaṭivedho dukkhasaccaṁ. </span></div><p><div class=verse-container id=ps2.2:26.8><span>Yo viññāṇasmiṁ chandarāgavinayo chandarāgappahānaṁ, idaṁ viññāṇassa nissaraṇanti—</span></div><p><div class=verse-container id=ps2.2:26.9><span>sacchikiriyāpaṭivedho nirodhasaccaṁ. </span></div><p><div class=verse-container id=ps2.2:26.10><span>Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi—</span></div><p><div class=verse-container id=ps2.2:26.11><span>bhāvanāpaṭivedho maggasaccaṁ. </span></div><p><div class=verse-container id=ps2.2:27.1><span>Saccanti katihākārehi saccaṁ? </span></div><p><div class=verse-container id=ps2.2:27.2><span>Esanaṭṭhena, pariggahaṭṭhena, paṭivedhaṭṭhena. </span></div><p><div class=verse-container id=ps2.2:27.3><span>Kathaṁ esanaṭṭhena saccaṁ? </span></div><p><div class=verse-container id=ps2.2:27.4><span>Jarāmaraṇaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti—</span></div><p><div class=verse-container id=ps2.2:27.5><span>evaṁ esanaṭṭhena saccaṁ. </span></div><p><div class=verse-container id=ps2.2:27.6><span>Jarāmaraṇaṁ jātinidānaṁ, jātisamudayaṁ, jātijātikaṁ, jātippabhavanti—</span></div><p><div class=verse-container id=ps2.2:27.7><span>evaṁ pariggahaṭṭhena saccaṁ. </span></div><p><div class=verse-container id=ps2.2:27.8><span>Jarāmaraṇañca pajānāti, jarāmaraṇasamudayañca pajānāti, jarāmaraṇanirodhañca pajānāti, jarāmaraṇanirodhagāminiṁ paṭipadañca pajānāti—</span></div><p><div class=verse-container id=ps2.2:27.9><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:28.1><span>Jāti kiṁnidānā, kiṁsamudayā, kiṁjātikā, kiṁpabhavāti—</span></div><p><div class=verse-container id=ps2.2:28.2><span>evaṁ esanaṭṭhena saccaṁ. </span></div><p><div class=verse-container id=ps2.2:28.3><span>Jāti bhavanidānā, bhavasamudayā, bhavajātikā, bhavappabhavāti—</span></div><p><div class=verse-container id=ps2.2:28.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:28.5><span>Jātiñca pajānāti, jātisamudayañca pajānāti, jātinirodhañca pajānāti, jātinirodhagāminiṁ paṭipadañca pajānāti—</span></div><p><div class=verse-container id=ps2.2:28.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:29.1><span>Bhavo kiṁnidāno, kiṁsamudayo, kiṁjātiko, kiṁpabhavoti—</span></div><p><div class=verse-container id=ps2.2:29.2><span>evaṁ esanaṭṭhena saccaṁ. </span></div><p><div class=verse-container id=ps2.2:29.3><span>Bhavo upādānanidāno, upādānasamudayo, upādānajātiko, upādānappabhavoti—</span></div><p><div class=verse-container id=ps2.2:29.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:29.5><span>Bhavaṁ ca pajānāti, bhavasamudayañca pajānāti, bhavanirodhañca pajānāti, bhavanirodhagāminiṁ paṭipadañca pajānāti—</span></div><p><div class=verse-container id=ps2.2:29.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:30.1><span>Upādānaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti—</span></div><p><div class=verse-container id=ps2.2:30.2><span>evaṁ esanaṭṭhena saccaṁ. </span></div><p><div class=verse-container id=ps2.2:30.3><span>Upādānaṁ taṇhānidānaṁ, taṇhāsamudayaṁ, taṇhājātikaṁ, taṇhāpabhavanti—</span></div><p><div class=verse-container id=ps2.2:30.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:30.5><span>Upādānañca pajānāti, upādānasamudayañca pajānāti, upādānanirodhañca pajānāti upādānanirodhagāminiṁ paṭipadañca pajānāti—</span></div><p><div class=verse-container id=ps2.2:30.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:31.1><span>Taṇhā kiṁnidānā, kiṁsamudayā, kiṁjātikā, kiṁpabhavāti—</span></div><p><div class=verse-container id=ps2.2:31.2><span>evaṁ esanaṭṭhena saccaṁ. </span></div><p><div class=verse-container id=ps2.2:31.3><span>Taṇhā vedanānidānā, vedanāsamudayā, vedanājātikā, vedanāpabhavāti—</span></div><p><div class=verse-container id=ps2.2:31.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:31.5><span>Taṇhañca pajānāti, taṇhāsamudayañca pajānāti, taṇhānirodhañca pajānāti, taṇhānirodhagāminiṁ paṭipadañca pajānāti—</span></div><p><div class=verse-container id=ps2.2:31.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:32.1><span>Vedanā kiṁnidānā, kiṁsamudayā, kiṁjātikā, kiṁpabhavāti—</span></div><p><div class=verse-container id=ps2.2:32.2><span>evaṁ esanaṭṭhena saccaṁ. </span></div><p><div class=verse-container id=ps2.2:32.3><span>Vedanā phassanidānā, phassasamudayā, phassajātikā, phassappabhavāti—</span></div><p><div class=verse-container id=ps2.2:32.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:32.5><span>Vedanañca pajānāti, vedanāsamudayañca pajānāti, vedanānirodhañca pajānāti, vedanānirodhagāminiṁ paṭipadañca pajānāti—</span></div><p><div class=verse-container id=ps2.2:32.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:33.1><span>Phasso kiṁnidāno, kiṁsamudayo, kiṁjātiko, kiṁpabhavoti—</span></div><p><div class=verse-container id=ps2.2:33.2><span>evaṁ esanaṭṭhena saccaṁ. </span></div><p><div class=verse-container id=ps2.2:33.3><span>Phasso saḷāyatananidāno, saḷāyatanasamudayo, saḷāyatanajātiko, saḷāyatanappabhavoti—</span></div><p><div class=verse-container id=ps2.2:33.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:33.5><span>Phassañca pajānāti, phassasamudayañca pajānāti, phassanirodhañca pajānāti, phassanirodhagāminiṁ paṭipadañca pajānāti—</span></div><p><div class=verse-container id=ps2.2:33.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:34.1><span>Saḷāyatanaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti—</span></div><p><div class=verse-container id=ps2.2:34.2><span>evaṁ esanaṭṭhena saccaṁ. </span></div><p><div class=verse-container id=ps2.2:34.3><span>Saḷāyatanaṁ nāmarūpanidānaṁ, nāmarūpasamudayaṁ, nāmarūpajātikaṁ, nāmarūpappabhavanti—</span></div><p><div class=verse-container id=ps2.2:34.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:34.5><span>Saḷāyatanañca pajānāti, saḷāyatanasamudayañca pajānāti, saḷāyatananirodhañca pajānāti, saḷāyatananirodhagāminiṁ paṭipadañca pajānāti—</span></div><p><div class=verse-container id=ps2.2:34.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:35.1><span>Nāmarūpaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti—</span></div><p><div class=verse-container id=ps2.2:35.2><span>evaṁ esanaṭṭhena saccaṁ. </span></div><p><div class=verse-container id=ps2.2:35.3><span>Nāmarūpaṁ viññāṇanidānaṁ, viññāṇasamudayaṁ, viññāṇajātikaṁ, viññāṇappabhavanti—</span></div><p><div class=verse-container id=ps2.2:35.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:35.5><span>Nāmarūpañca pajānāti, nāmarūpasamudayañca pajānāti, nāmarūpanirodhañca pajānāti, nāmarūpanirodhagāminiṁ paṭipadañca pajānāti—</span></div><p><div class=verse-container id=ps2.2:35.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:36.1><span>Viññāṇaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti—</span></div><p><div class=verse-container id=ps2.2:36.2><span>evaṁ esanaṭṭhena saccaṁ. </span></div><p><div class=verse-container id=ps2.2:36.3><span>Viññāṇaṁ saṅkhāranidānaṁ, saṅkhārasamudayaṁ, saṅkhārajātikaṁ, saṅkhārappabhavanti—</span></div><p><div class=verse-container id=ps2.2:36.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:36.5><span>Viññāṇañca pajānāti, viññāṇasamudayañca pajānāti, viññāṇanirodhañca pajānāti, viññāṇanirodhagāminiṁ paṭipadañca pajānāti—</span></div><p><div class=verse-container id=ps2.2:36.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:37.1><span>Saṅkhārā kiṁnidānā, kiṁsamudayā, kiṁjātikā, kiṁpabhavāti—</span></div><p><div class=verse-container id=ps2.2:37.2><span>evaṁ esanaṭṭhena saccaṁ. </span></div><p><div class=verse-container id=ps2.2:37.3><span>Saṅkhārā avijjānidānā, avijjāsamudayā, avijjājātikā, avijjāpabhavāti—</span></div><p><div class=verse-container id=ps2.2:37.4><span>evaṁ pariggahaṭṭhena saccaṁ. </span></div><p><div class=verse-container id=ps2.2:37.5><span>Saṅkhāre ca pajānāti, saṅkhārasamudayañca pajānāti, saṅkhāranirodhañca pajānāti, saṅkhāranirodhagāminiṁ paṭipadañca pajānāti—</span></div><p><div class=verse-container id=ps2.2:37.6><span>evaṁ paṭivedhaṭṭhena saccaṁ. </span></div><p><div class=verse-container id=ps2.2:38.1><span>Jarāmaraṇaṁ dukkhasaccaṁ, jāti samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.2><span>Jāti dukkhasaccaṁ, bhavo samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.3><span>Bhavo dukkhasaccaṁ, upādānaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.4><span>Upādānaṁ dukkhasaccaṁ, taṇhā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.5><span>Taṇhā dukkhasaccaṁ, vedanā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.6><span>Vedanā dukkhasaccaṁ, phasso samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.7><span>Phasso dukkhasaccaṁ, saḷāyatanaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.8><span>Saḷāyatanaṁ dukkhasaccaṁ, nāmarūpaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.9><span>Nāmarūpaṁ dukkhasaccaṁ, viññāṇaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.10><span>Viññāṇaṁ dukkhasaccaṁ, saṅkhārā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:38.11><span>Saṅkhārā dukkhasaccaṁ, avijjā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:39.1><span>Jarāmaraṇaṁ siyā dukkhasaccaṁ, siyā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </span></div><p><div class=verse-container id=ps2.2:39.2><span>Jāti siyā dukkhasaccaṁ, siyā samudayasaccaṁ …pe… </span></div><p><div class=verse-container id=ps2.2:39.3><span>bhavo siyā dukkhasaccaṁ, siyā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccanti. </span></div><p><div class=verse-container id=ps2.2:39.4><span>Saccakathā niṭṭhitā. </span></div><p><div class=verse-container id=ps2.2:39.5><span>Bhāṇavāro. </span></div><div class=flex-between><a href=/canon/en/pli/ms/sutta/kn/ps/ps0002P0001.html>Previous</a><a href=/canon/en/pli/ms/sutta/kn/ps/ps0002P0003.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>