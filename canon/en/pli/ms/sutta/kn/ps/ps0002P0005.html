<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/ps.html> Paṭisambhidāmagga </a></ul></nav><main class=container><p>From:<div class=flex-between><a href=/canon/en/pli/ms/sutta/kn/ps/ps0002P0004.html>Previous</a><a href=/canon/en/pli/ms/sutta/kn/ps/ps0002P0006.html>Next</a></div><p><div class=verse-container id=ps2.5:0.1><span>Paṭisambhidāmagga </span></div><p><div class=verse-container id=ps2.5:0.2><span>2 Yuganaddhavagga </span></div><p><div class=verse-container id=ps2.5:0.3><span class=big-bold>2.5. Virāgakathā </span></div><p><div class=verse-container id=ps2.5:1.1><span>Virāgo maggo, vimutti phalaṁ. </span></div><p><div class=verse-container id=ps2.5:1.2><span>Kathaṁ virāgo maggo? </span></div><p><div class=verse-container id=ps2.5:1.3><span>Sotāpattimaggakkhaṇe dassanaṭṭhena sammādiṭṭhi micchādiṭṭhiyā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati. </span></div><p><div class=verse-container id=ps2.5:1.4><span>Virāgo virāgārammaṇo virāgagocaro virāge samudāgato virāge ṭhito virāge patiṭṭhito. </span></div><p><div class=verse-container id=ps2.5:2.1><span>Virāgoti dve virāgā—</span></div><p><div class=verse-container id=ps2.5:2.2><span>nibbānañca virāgo, ye ca nibbānārammaṇatājātā dhammā sabbe virāgā hontīti—virāgā. </span></div><p><div class=verse-container id=ps2.5:2.3><span>Sahajātāni sattaṅgāni virāgaṁ gacchantīti—virāgo maggo. </span></div><p><div class=verse-container id=ps2.5:2.4><span>Etena maggena buddhā ca sāvakā ca agataṁ disaṁ nibbānaṁ gacchantīti—</span></div><p><div class=verse-container id=ps2.5:2.5><span>aṭṭhaṅgiko maggo. </span></div><p><div class=verse-container id=ps2.5:2.6><span>Yāvatā puthusamaṇabrāhmaṇānaṁ parappavādānaṁ maggā, ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span></div><p><div class=verse-container id=ps2.5:2.7><span>maggānaṁ aṭṭhaṅgiko seṭṭho. </span></div><p><div class=verse-container id=ps2.5:3.1><span>Abhiniropanaṭṭhena sammāsaṅkappo micchāsaṅkappā virajjati. </span></div><p><div class=verse-container id=ps2.5:3.2><span>Pariggahaṭṭhena sammāvācā micchāvācāya virajjati. </span></div><p><div class=verse-container id=ps2.5:3.3><span>Samuṭṭhānaṭṭhena sammākammanto micchākammantā virajjati. </span></div><p><div class=verse-container id=ps2.5:3.4><span>Vodānaṭṭhena sammāājīvo micchāājīvā virajjati. </span></div><p><div class=verse-container id=ps2.5:3.5><span>Paggahaṭṭhena sammāvāyāmo micchāvāyāmā virajjati. </span></div><p><div class=verse-container id=ps2.5:3.6><span>Upaṭṭhānaṭṭhena sammāsati micchāsatiyā virajjati. </span></div><p><div class=verse-container id=ps2.5:3.7><span>Avikkhepaṭṭhena sammāsamādhi micchāsamādhito virajjati. </span></div><p><div class=verse-container id=ps2.5:3.8><span>Tadanuvattakakilesehi ca khandhehi ca virajjati. </span></div><p><div class=verse-container id=ps2.5:3.9><span>Bahiddhā ca sabbanimittehi virajjati. </span></div><p><div class=verse-container id=ps2.5:3.10><span>Virāgo virāgārammaṇo virāgagocaro virāge samudāgato virāge ṭhito virāge patiṭṭhito. </span></div><p><div class=verse-container id=ps2.5:4.1><span>Virāgoti dve virāgā—</span></div><p><div class=verse-container id=ps2.5:4.2><span>nibbānañca virāgo, ye ca nibbānārammaṇatājātā dhammā sabbe virāgā hontīti—virāgā. </span></div><p><div class=verse-container id=ps2.5:4.3><span>Sahajātāni sattaṅgāni virāgaṁ gacchantīti—virāgo maggo. </span></div><p><div class=verse-container id=ps2.5:4.4><span>Etena maggena buddhā ca sāvakā ca agataṁ disaṁ nibbānaṁ gacchantīti—</span></div><p><div class=verse-container id=ps2.5:4.5><span>aṭṭhaṅgiko maggo. </span></div><p><div class=verse-container id=ps2.5:4.6><span>Yāvatā puthusamaṇabrāhmaṇānaṁ parappavādānaṁ maggā, ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span></div><p><div class=verse-container id=ps2.5:4.7><span>maggānaṁ aṭṭhaṅgiko seṭṭho. </span></div><p><div class=verse-container id=ps2.5:5.1><span>Sakadāgāmimaggakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:5.2><span>avikkhepaṭṭhena sammāsamādhi oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati. </span></div><p><div class=verse-container id=ps2.5:5.3><span>Virāgo virāgārammaṇo virāgagocaro virāge samudāgato virāge ṭhito virāge patiṭṭhito. </span></div><p><div class=verse-container id=ps2.5:6.1><span>Virāgoti dve virāgā—</span></div><p><div class=verse-container id=ps2.5:6.2><span>nibbānañca virāgo, ye ca nibbānārammaṇatājātā dhammā sabbe virāgā hontīti—virāgā. </span></div><p><div class=verse-container id=ps2.5:6.3><span>Sahajātāni sattaṅgāni virāgaṁ gacchantīti—virāgo maggo. </span></div><p><div class=verse-container id=ps2.5:6.4><span>Etena maggena buddhā ca sāvakā ca agataṁ disaṁ nibbānaṁ gacchantīti—</span></div><p><div class=verse-container id=ps2.5:6.5><span>aṭṭhaṅgiko maggo. </span></div><p><div class=verse-container id=ps2.5:6.6><span>Yāvatā puthusamaṇabrāhmaṇānaṁ parappavādānaṁ maggā. </span></div><p><div class=verse-container id=ps2.5:6.7><span>Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span></div><p><div class=verse-container id=ps2.5:6.8><span>maggānaṁ aṭṭhaṅgiko seṭṭho. </span></div><p><div class=verse-container id=ps2.5:7.1><span>Anāgāmimaggakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:7.2><span>avikkhepaṭṭhena sammāsamādhi anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati. </span></div><p><div class=verse-container id=ps2.5:7.3><span>Virāgo virāgārammaṇo …pe… </span></div><p><div class=verse-container id=ps2.5:7.4><span>maggānaṁ aṭṭhaṅgiko seṭṭho. </span></div><p><div class=verse-container id=ps2.5:8.1><span>Arahattamaggakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:8.2><span>avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā virajjati, tadanuvattakakilesehi ca khandhehi ca virajjati, bahiddhā ca sabbanimittehi virajjati virāgo virāgārammaṇo virāgagocaro virāge samudāgato virāge ṭhito virāge patiṭṭhito. </span></div><p><div class=verse-container id=ps2.5:9.1><span>Virāgoti dve virāgā—</span></div><p><div class=verse-container id=ps2.5:9.2><span>nibbānañca virāgo, ye ca nibbānārammaṇatājātā dhammā sabbe virāgā hontīti—virāgā. </span></div><p><div class=verse-container id=ps2.5:9.3><span>Sahajātāni sattaṅgāni virāgaṁ gacchantīti—virāgo maggo. </span></div><p><div class=verse-container id=ps2.5:9.4><span>Etena maggena buddhā ca sāvakā ca agataṁ disaṁ nibbānaṁ gacchantīti—</span></div><p><div class=verse-container id=ps2.5:9.5><span>aṭṭhaṅgiko maggo. </span></div><p><div class=verse-container id=ps2.5:9.6><span>Yāvatā puthusamaṇabrāhmaṇānaṁ parappavādānaṁ maggā. </span></div><p><div class=verse-container id=ps2.5:9.7><span>Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti—</span></div><p><div class=verse-container id=ps2.5:9.8><span>maggānaṁ aṭṭhaṅgiko seṭṭho. </span></div><p><div class=verse-container id=ps2.5:10.1><span>Dassanavirāgo sammādiṭṭhi. </span></div><p><div class=verse-container id=ps2.5:10.2><span>Abhiniropanavirāgo sammāsaṅkappo. </span></div><p><div class=verse-container id=ps2.5:10.3><span>Pariggahavirāgo sammāvācā. </span></div><p><div class=verse-container id=ps2.5:10.4><span>Samuṭṭhānavirāgo sammākammanto. </span></div><p><div class=verse-container id=ps2.5:10.5><span>Vodānavirāgo sammāājīvo. </span></div><p><div class=verse-container id=ps2.5:10.6><span>Paggahavirāgo sammāvāyāmo. </span></div><p><div class=verse-container id=ps2.5:10.7><span>Upaṭṭhānavirāgo sammāsati. </span></div><p><div class=verse-container id=ps2.5:10.8><span>Avikkhepavirāgo sammāsamādhi. </span></div><p><div class=verse-container id=ps2.5:10.9><span>Upaṭṭhānavirāgo satisambojjhaṅgo. </span></div><p><div class=verse-container id=ps2.5:10.10><span>Pavicayavirāgo dhammavicayasambojjhaṅgo. </span></div><p><div class=verse-container id=ps2.5:10.11><span>Paggahavirāgo vīriyasambojjhaṅgo. </span></div><p><div class=verse-container id=ps2.5:10.12><span>Pharaṇavirāgo pītisambojjhaṅgo. </span></div><p><div class=verse-container id=ps2.5:10.13><span>Upasamavirāgo passaddhisambojjhaṅgo. </span></div><p><div class=verse-container id=ps2.5:10.14><span>Avikkhepavirāgo samādhisambojjhaṅgo. </span></div><p><div class=verse-container id=ps2.5:10.15><span>Paṭisaṅkhānavirāgo upekkhāsambojjhaṅgo. </span></div><p><div class=verse-container id=ps2.5:10.16><span>Assaddhiye akampiyavirāgo saddhābalaṁ. </span></div><p><div class=verse-container id=ps2.5:10.17><span>Kosajje akampiyavirāgo vīriyabalaṁ. </span></div><p><div class=verse-container id=ps2.5:10.18><span>Pamāde akampiyavirāgo satibalaṁ. </span></div><p><div class=verse-container id=ps2.5:10.19><span>Uddhacce akampiyavirāgo samādhibalaṁ. </span></div><p><div class=verse-container id=ps2.5:10.20><span>Avijjāya akampiyavirāgo paññābalaṁ. </span></div><p><div class=verse-container id=ps2.5:10.21><span>Adhimokkhavirāgo saddhindriyaṁ. </span></div><p><div class=verse-container id=ps2.5:10.22><span>Paggahavirāgo vīriyindriyaṁ. </span></div><p><div class=verse-container id=ps2.5:10.23><span>Upaṭṭhānavirāgo satindriyaṁ. </span></div><p><div class=verse-container id=ps2.5:10.24><span>Avikkhepavirāgo samādhindriyaṁ. </span></div><p><div class=verse-container id=ps2.5:10.25><span>Dassanavirāgo paññindriyaṁ. </span></div><p><div class=verse-container id=ps2.5:10.26><span>Ādhipateyyaṭṭhena indriyāni virāgo. </span></div><p><div class=verse-container id=ps2.5:10.27><span>Akampiyaṭṭhena balaṁ virāgo. </span></div><p><div class=verse-container id=ps2.5:10.28><span>Niyyānaṭṭhena bojjhaṅgā virāgo. </span></div><p><div class=verse-container id=ps2.5:10.29><span>Hetuṭṭhena maggo virāgo. </span></div><p><div class=verse-container id=ps2.5:10.30><span>Upaṭṭhānaṭṭhena satipaṭṭhānā virāgo. </span></div><p><div class=verse-container id=ps2.5:10.31><span>Padahanaṭṭhena sammappadhānā virāgo. </span></div><p><div class=verse-container id=ps2.5:10.32><span>Ijjhanaṭṭhena iddhipādā virāgo. </span></div><p><div class=verse-container id=ps2.5:10.33><span>Tathaṭṭhena saccā virāgo. </span></div><p><div class=verse-container id=ps2.5:10.34><span>Avikkhepaṭṭhena samatho virāgo. </span></div><p><div class=verse-container id=ps2.5:10.35><span>Anupassanaṭṭhena vipassanā virāgo. </span></div><p><div class=verse-container id=ps2.5:10.36><span>Ekarasaṭṭhena samathavipassanā virāgo. </span></div><p><div class=verse-container id=ps2.5:10.37><span>Anativattanaṭṭhena yuganaddhaṁ virāgo. </span></div><p><div class=verse-container id=ps2.5:10.38><span>Saṁvaraṭṭhena sīlavisuddhi virāgo. </span></div><p><div class=verse-container id=ps2.5:10.39><span>Avikkhepaṭṭhena cittavisuddhi virāgo. </span></div><p><div class=verse-container id=ps2.5:10.40><span>Dassanaṭṭhena diṭṭhivisuddhi virāgo. </span></div><p><div class=verse-container id=ps2.5:10.41><span>Vimuttaṭṭhena vimokkho virāgo. </span></div><p><div class=verse-container id=ps2.5:10.42><span>Paṭivedhaṭṭhena vijjā virāgo. </span></div><p><div class=verse-container id=ps2.5:10.43><span>Pariccāgaṭṭhena vimutti virāgo. </span></div><p><div class=verse-container id=ps2.5:10.44><span>Samucchedaṭṭhena khaye ñāṇaṁ virāgo. </span></div><p><div class=verse-container id=ps2.5:10.45><span>Chando mūlaṭṭhena virāgo. </span></div><p><div class=verse-container id=ps2.5:10.46><span>Manasikāro samuṭṭhānaṭṭhena virāgo. </span></div><p><div class=verse-container id=ps2.5:10.47><span>Phasso samodhānaṭṭhena virāgo. </span></div><p><div class=verse-container id=ps2.5:10.48><span>Vedanā samosaraṇaṭṭhena virāgo. </span></div><p><div class=verse-container id=ps2.5:10.49><span>Samādhi pamukhaṭṭhena virāgo. </span></div><p><div class=verse-container id=ps2.5:10.50><span>Sati ādhipateyyaṭṭhena virāgo. </span></div><p><div class=verse-container id=ps2.5:10.51><span>Paññā taduttaraṭṭhena virāgo. </span></div><p><div class=verse-container id=ps2.5:10.52><span>Vimutti sāraṭṭhena virāgo. </span></div><p><div class=verse-container id=ps2.5:10.53><span>Amatogadhaṁ nibbānaṁ pariyosānaṭṭhena maggo. </span></div><p><div class=verse-container id=ps2.5:11.1><span>Dassanamaggo sammādiṭṭhi, abhiniropanamaggo sammāsaṅkappo …pe… </span></div><p><div class=verse-container id=ps2.5:11.2><span>amatogadhaṁ nibbānaṁ pariyosānaṭṭhena maggo. </span></div><p><div class=verse-container id=ps2.5:11.3><span>Evaṁ virāgo maggo. </span></div><p><div class=verse-container id=ps2.5:12.1><span>Kathaṁ vimutti phalaṁ? </span></div><p><div class=verse-container id=ps2.5:12.2><span>Sotāpattiphalakkhaṇe dassanaṭṭhena sammādiṭṭhi micchādiṭṭhiyā vimuttā hoti, tadanuvattakakilesehi ca khandhehi ca vimuttā hoti, bahiddhā ca sabbanimittehi vimuttā hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. </span></div><p><div class=verse-container id=ps2.5:12.3><span>Vimuttīti dve muttiyo—</span></div><p><div class=verse-container id=ps2.5:12.4><span>nibbānañca vimutti, ye ca nibbānārammaṇatājātā dhammā sabbe ca vimuttā hontīti—</span></div><p><div class=verse-container id=ps2.5:12.5><span>vimutti phalaṁ. </span></div><p><div class=verse-container id=ps2.5:13.1><span>Abhiniropanaṭṭhena sammāsaṅkappo micchāsaṅkappā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. </span></div><p><div class=verse-container id=ps2.5:13.2><span>Vimuttīti dve vimuttiyo—</span></div><p><div class=verse-container id=ps2.5:13.3><span>nibbānañca vimutti, ye ca nibbānārammaṇatājātā dhammā sabbe vimuttā hontīti—</span></div><p><div class=verse-container id=ps2.5:13.4><span>vimutti phalaṁ. </span></div><p><div class=verse-container id=ps2.5:14.1><span>Pariggahaṭṭhena sammāvācā micchāvācāya vimuttā hoti, samuṭṭhānaṭṭhena sammākammanto micchākammantā vimutto hoti, vodānaṭṭhena sammāājīvo micchāājīvā vimutto hoti, paggahaṭṭhena sammāvāyāmo micchāvāyāmā vimutto hoti, upaṭṭhānaṭṭhena sammāsati micchāsatiyā vimuttā hoti, avikkhepaṭṭhena sammāsamādhi micchāsamādhito vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. </span></div><p><div class=verse-container id=ps2.5:14.2><span>Vimuttīti dve vimuttiyo—</span></div><p><div class=verse-container id=ps2.5:14.3><span>nibbānañca vimutti, ye ca nibbānārammaṇatājātā dhammā sabbe vimuttā hontīti—</span></div><p><div class=verse-container id=ps2.5:14.4><span>vimutti phalaṁ. </span></div><p><div class=verse-container id=ps2.5:15.1><span>Sakadāgāmiphalakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:15.2><span>avikkhepaṭṭhena sammāsamādhi oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. </span></div><p><div class=verse-container id=ps2.5:15.3><span>Vimuttīti dve vimuttiyo—</span></div><p><div class=verse-container id=ps2.5:15.4><span>nibbānañca vimutti, ye ca nibbānārammaṇatājātā dhammā sabbe vimuttā hontīti—</span></div><p><div class=verse-container id=ps2.5:15.5><span>vimutti phalaṁ. </span></div><p><div class=verse-container id=ps2.5:16.1><span>Anāgāmiphalakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:16.2><span>avikkhepaṭṭhena sammāsamādhi anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā …pe…. </span></div><p><div class=verse-container id=ps2.5:17.1><span>Arahattaphalakkhaṇe dassanaṭṭhena sammādiṭṭhi …pe… </span></div><p><div class=verse-container id=ps2.5:17.2><span>avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā vimutto hoti, tadanuvattakakilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. </span></div><p><div class=verse-container id=ps2.5:17.3><span>Vimuttīti dve vimuttiyo—</span></div><p><div class=verse-container id=ps2.5:17.4><span>nibbānañca vimutti, ye ca nibbānārammaṇatājātā dhammā sabbe vimuttā hontīti—</span></div><p><div class=verse-container id=ps2.5:17.5><span>vimutti phalaṁ. </span></div><p><div class=verse-container id=ps2.5:18.1><span>Dassanavimutti sammādiṭṭhi …pe… </span></div><p><div class=verse-container id=ps2.5:18.2><span>avikkhepavimutti sammāsamādhi, upaṭṭhānavimutti satisambojjhaṅgo, paṭisaṅkhānavimutti upekkhāsambojjhaṅgo. </span></div><p><div class=verse-container id=ps2.5:18.3><span>Assaddhiye akampiyavimutti saddhābalaṁ …pe… </span></div><p><div class=verse-container id=ps2.5:18.4><span>avijjāya akampiyavimutti paññābalaṁ. </span></div><p><div class=verse-container id=ps2.5:18.5><span>Adhimokkhavimutti saddhindriyaṁ …pe… </span></div><p><div class=verse-container id=ps2.5:18.6><span>dassanavimutti paññindriyaṁ. </span></div><p><div class=verse-container id=ps2.5:19.1><span>Ādhipateyyaṭṭhena indriyā vimutti. </span></div><p><div class=verse-container id=ps2.5:19.2><span>Akampiyaṭṭhena balā vimutti, niyyānaṭṭhena bojjhaṅgā vimutti, hetuṭṭhena maggo vimutti, upaṭṭhānaṭṭhena satipaṭṭhānā vimutti, padahanaṭṭhena sammappadhānā vimutti, ijjhanaṭṭhena iddhipādā vimutti, tathaṭṭhena saccā vimutti, avikkhepaṭṭhena samatho vimutti, anupassanaṭṭhena vipassanā vimutti, ekarasaṭṭhena samathavipassanā vimutti, anativattanaṭṭhena yuganaddhaṁ vimutti, saṁvaraṭṭhena sīlavisuddhi vimutti, avikkhepaṭṭhena cittavisuddhi vimutti, dassanaṭṭhena diṭṭhivisuddhi vimutti, vimuttaṭṭhena vimokkho vimutti, paṭivedhaṭṭhena vijjā vimutti, pariccāgaṭṭhena vimutti vimutti, paṭippassaddhiyaṭṭhena anuppāde ñāṇaṁ vimutti, chando mūlaṭṭhena vimutti, manasikāro samuṭṭhānaṭṭhena vimutti, phasso samodhānaṭṭhena vimutti, vedanā samosaraṇaṭṭhena vimutti, samādhi pamukhaṭṭhena vimutti, sati ādhipateyyaṭṭhena vimutti, paññā taduttaraṭṭhena vimutti, vimutti sāraṭṭhena vimutti, amatogadhaṁ nibbānaṁ pariyosānaṭṭhena vimutti. </span></div><p><div class=verse-container id=ps2.5:19.3><span>Evaṁ vimutti phalaṁ. </span></div><p><div class=verse-container id=ps2.5:19.4><span>Evaṁ virāgo maggo, vimutti phalanti. </span></div><p><div class=verse-container id=ps2.5:19.5><span>Virāgakathā niṭṭhitā. </span></div><div class=flex-between><a href=/canon/en/pli/ms/sutta/kn/ps/ps0002P0004.html>Previous</a><a href=/canon/en/pli/ms/sutta/kn/ps/ps0002P0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>