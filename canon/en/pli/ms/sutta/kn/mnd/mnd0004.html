<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mnd.html> Mahāniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mnd/mnd0003.html>Previous</a><a href=/canon/en/pli/ms/sutta/kn/mnd/mnd0005.html>Next</a></div><p id=mnd4:0.1><span class=root>Mahāniddesa </span><br><p id=mnd4:0.2><span class=root>Aṭṭhakavagga </span><br><p id=mnd4:0.3><span class="root big-bold">4. Suddhaṭṭhakasuttaniddesa </span><br><p id=mnd4:1.1><span class=root>Atha suddhaṭṭhakasuttaniddesaṁ vakkhati—</span><br><p id=mnd4:2.1><span class=root>Passāmi suddhaṁ paramaṁ arogaṁ, </span><br><p id=mnd4:2.2><span class=root>Diṭṭhena saṁsuddhi narassa hoti; </span><br><p id=mnd4:2.3><span class=root>Evābhijānaṁ paramanti ñatvā, </span><br><p id=mnd4:2.4><span class=root>Suddhānupassīti pacceti ñāṇaṁ. </span><br><p id=mnd4:3.1><span class=root>Passāmi suddhaṁ paramaṁ aroganti. </span><br><p id=mnd4:3.2><span class=root>Passāmi suddhanti passāmi suddhaṁ, dakkhāmi suddhaṁ, olokemi suddhaṁ, nijjhāyāmi suddhaṁ, upaparikkhāmi suddhaṁ. </span><br><p id=mnd4:3.3><span class=root>Paramaṁ aroganti paramaṁ ārogyappattaṁ tāṇappattaṁ leṇappattaṁ saraṇappattaṁ abhayappattaṁ accutappattaṁ amatappattaṁ nibbānappattanti—</span><br><p id=mnd4:3.4><span class=root>passāmi suddhaṁ paramaṁ arogaṁ. </span><br><p id=mnd4:4.1><span class=root>Diṭṭhena saṁsuddhi narassa hotīti. </span><br><p id=mnd4:4.2><span class=root>Cakkhuviññāṇaṁ rūpadassanena narassa suddhi visuddhi parisuddhi, mutti vimutti parimutti hoti, naro sujjhati visujjhati parisujjhati, muccati vimuccati parimuccatīti—</span><br><p id=mnd4:4.3><span class=root>diṭṭhena saṁsuddhi narassa hoti. </span><br><p id=mnd4:5.1><span class=root>Evābhijānaṁ paramanti ñatvāti. </span><br><p id=mnd4:5.2><span class=root>Evaṁ abhijānanto ājānanto vijānanto paṭivijānanto paṭivijjhanto. </span><br><p id=mnd4:5.3><span class=root>“Idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti ñatvā jānitvā tulayitvā tīrayitvā vibhāvayitvā vibhūtaṁ katvāti—</span><br><p id=mnd4:5.4><span class=root>evābhijānaṁ paramanti ñatvā. </span><br><p id=mnd4:6.1><span class=root>Suddhānupassīti pacceti ñāṇanti. </span><br><p id=mnd4:6.2><span class=root>Yo suddhaṁ passati, so suddhānupassī, pacceti ñāṇanti cakkhuviññāṇaṁ rūpadassanena ñāṇanti pacceti, maggoti pacceti, pathoti pacceti, niyyānanti paccetīti—</span><br><p id=mnd4:6.3><span class=root>suddhānupassī pacceti ñāṇaṁ. </span><br><p id=mnd4:7.1><span class=root>Tenāha bhagavā—</span><br><p id=mnd4:8.1><span class=root>“Passāmi suddhaṁ paramaṁ arogaṁ, </span><br><p id=mnd4:8.2><span class=root>Diṭṭhena saṁsuddhi narassa hoti; </span><br><p id=mnd4:8.3><span class=root>Evābhijānaṁ paramanti ñatvā, </span><br><p id=mnd4:8.4><span class=root>Suddhānupassīti pacceti ñāṇan”ti. </span><br><p id=mnd4:9.1><span class=root>Diṭṭhena ce suddhi narassa hoti, </span><br><p id=mnd4:9.2><span class=root>Ñāṇena vā so pajahāti dukkhaṁ; </span><br><p id=mnd4:9.3><span class=root>Aññena so sujjhati sopadhīko, </span><br><p id=mnd4:9.4><span class=root>Diṭṭhī hi naṁ pāva tathā vadānaṁ. </span><br><p id=mnd4:10.1><span class=root>Diṭṭhena ce suddhi narassa hotīti. </span><br><p id=mnd4:10.2><span class=root>Cakkhuviññāṇaṁ rūpadassanena ce narassa suddhi visuddhi parisuddhi, mutti vimutti parimutti hoti, naro sujjhati visujjhati parisujjhati, muccati vimuccati parimuccatīti—</span><br><p id=mnd4:10.3><span class=root>diṭṭhena ce suddhi narassa hoti. </span><br><p id=mnd4:11.1><span class=root>Ñāṇena vā so pajahāti dukkhanti cakkhuviññāṇaṁ rūpadassanena ce naro jātidukkhaṁ pajahati, jarādukkhaṁ pajahati, byādhidukkhaṁ pajahati, maraṇadukkhaṁ pajahati, sokaparidevadukkhadomanassupāyāsadukkhaṁ pajahatīti—</span><br><p id=mnd4:11.2><span class=root>ñāṇena vā so pajahāti dukkhaṁ. </span><br><p id=mnd4:12.1><span class=root>Aññena so sujjhati sopadhīkoti. </span><br><p id=mnd4:12.2><span class=root>Aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā naro sujjhati visujjhati parisujjhati, muccati vimuccati parimuccati. </span><br><p id=mnd4:12.3><span class=root>Sopadhīkoti sarāgo sadoso samoho samāno sataṇho sadiṭṭhi sakileso saupādānoti—</span><br><p id=mnd4:12.4><span class=root>aññena so sujjhati sopadhīko. </span><br><p id=mnd4:13.1><span class=root>Diṭṭhī hi naṁ pāva tathā vadānanti. </span><br><p id=mnd4:13.2><span class=root>Sāva diṭṭhi taṁ puggalaṁ pāvadati—</span><br><p id=mnd4:13.3><span class=root>iti vāyaṁ puggalo micchādiṭṭhiko viparītadassano. </span><br><p id=mnd4:13.4><span class=root>Tathā vadānanti tathā vadantaṁ kathentaṁ bhaṇantaṁ dīpayantaṁ voharantaṁ. </span><br><p id=mnd4:13.5><span class=root>“Sassato loko, idameva saccaṁ moghamaññan”ti tathā vadantaṁ kathentaṁ bhaṇantaṁ dīpayantaṁ voharantaṁ. </span><br><p id=mnd4:13.6><span class=root>“Asassato loko … </span><br><p id=mnd4:13.7><span class=root>antavā loko … </span><br><p id=mnd4:13.8><span class=root>anantavā loko … </span><br><p id=mnd4:13.9><span class=root>taṁ jīvaṁ taṁ sarīraṁ … </span><br><p id=mnd4:13.10><span class=root>aññaṁ jīvaṁ aññaṁ sarīraṁ … </span><br><p id=mnd4:13.11><span class=root>hoti tathāgato paraṁ maraṇā … </span><br><p id=mnd4:13.12><span class=root>na hoti tathāgato paraṁ maraṇā … </span><br><p id=mnd4:13.13><span class=root>hoti ca na ca hoti tathāgato paraṁ maraṇā … </span><br><p id=mnd4:13.14><span class=root>neva hoti na na hoti tathāgato paraṁ maraṇā, idameva saccaṁ moghamaññan”ti tathā vadantaṁ kathentaṁ bhaṇantaṁ dīpayantaṁ voharantanti—</span><br><p id=mnd4:13.15><span class=root>diṭṭhī hi naṁ pāva tathā vadānaṁ. </span><br><p id=mnd4:14.1><span class=root>Tenāha bhagavā—</span><br><p id=mnd4:15.1><span class=root>“Diṭṭhena ce suddhi narassa hoti, </span><br><p id=mnd4:15.2><span class=root>Ñāṇena vā so pajahāti dukkhaṁ; </span><br><p id=mnd4:15.3><span class=root>Aññena so sujjhati sopadhīko, </span><br><p id=mnd4:15.4><span class=root>Diṭṭhī hi naṁ pāva tathā vadānan”ti. </span><br><p id=mnd4:16.1><span class=root>Na brāhmaṇo aññato suddhimāha, </span><br><p id=mnd4:16.2><span class=root>Diṭṭhe sute sīlavate mute vā; </span><br><p id=mnd4:16.3><span class=root>Puññe ca pāpe ca anūpalitto, </span><br><p id=mnd4:16.4><span class=root>Attañjaho nayidha pakubbamāno. </span><br><p id=mnd4:17.1><span class=root>Na brāhmaṇo aññato suddhimāha diṭṭhe sute sīlavate mute vāti. </span><br><p id=mnd4:17.2><span class=root>Nāti paṭikkhepo. </span><br><p id=mnd4:17.3><span class=root>Brāhmaṇoti sattannaṁ dhammānaṁ bāhitattā brāhmaṇo—</span><br><p id=mnd4:17.4><span class=root>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti. </span><br><p id=mnd4:17.5><span class=root>Bāhitāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā. </span><br><p id=mnd4:18.1><span class=root>Bāhitvā sabbapāpakāni, </span><br><p id=mnd4:18.2><span class=root>(sabhiyāti bhagavā) </span><br><p id=mnd4:18.3><span class=root>Vimalo sādhusamāhito ṭhitatto; </span><br><p id=mnd4:18.4><span class=root>Saṁsāramaticca kevalī so, </span><br><p id=mnd4:18.5><span class=root>Asito tādi pavuccate sa brahmā. </span><br><p id=mnd4:19.1><span class=root>Na brāhmaṇo aññato suddhimāhāti. </span><br><p id=mnd4:19.2><span class=root>Brāhmaṇo aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyena aṭṭhaṅgikena maggena suddhiṁ visuddhiṁ parisuddhiṁ, muttiṁ vimuttiṁ parimuttiṁ, nāha na katheti na bhaṇati na dīpayati na voharatīti—</span><br><p id=mnd4:19.3><span class=root>na brāhmaṇo aññato suddhimāha. </span><br><p id=mnd4:20.1><span class=root>Diṭṭhe sute sīlavate mute vāti. </span><br><p id=mnd4:20.2><span class=root>Santeke samaṇabrāhmaṇā diṭṭhisuddhikā. </span><br><p id=mnd4:20.3><span class=root>Te ekaccānaṁ rūpānaṁ dassanaṁ maṅgalaṁ paccenti, ekaccānaṁ rūpānaṁ dassanaṁ amaṅgalaṁ paccenti. </span><br><p id=mnd4:20.4><span class=root>Katamesaṁ rūpānaṁ dassanaṁ maṅgalaṁ paccenti? </span><br><p id=mnd4:20.5><span class=root>Te kālato vuṭṭhahitvā abhimaṅgalagatāni rūpāni passanti—</span><br><p id=mnd4:20.6><span class=root>cāṭakasakuṇaṁ passanti, phussaveḷuvalaṭṭhiṁ passanti, gabbhinitthiṁ passanti, kumārakaṁ khandhe āropetvā gacchantaṁ passanti, puṇṇaghaṭaṁ passanti, rohitamacchaṁ passanti, ājaññaṁ passanti, ājaññarathaṁ passanti, usabhaṁ passanti, gokapilaṁ passanti. </span><br><p id=mnd4:20.7><span class=root>Evarūpānaṁ rūpānaṁ dassanaṁ maṅgalaṁ paccenti. </span><br><p id=mnd4:20.8><span class=root>Katamesaṁ rūpānaṁ dassanaṁ amaṅgalaṁ paccenti? </span><br><p id=mnd4:20.9><span class=root>Palālapuñjaṁ passanti, takkaghaṭaṁ passanti, rittaghaṭaṁ passanti, naṭaṁ passanti, naggasamaṇakaṁ passanti, kharaṁ passanti, kharayānaṁ passanti, ekayuttayānaṁ passanti, kāṇaṁ passanti, kuṇiṁ passanti, khañjaṁ passanti, pakkhahataṁ passanti, jiṇṇakaṁ passanti, byādhikaṁ passanti, mataṁ passanti. </span><br><p id=mnd4:20.10><span class=root>Evarūpānaṁ rūpānaṁ dassanaṁ amaṅgalaṁ paccenti. </span><br><p id=mnd4:20.11><span class=root>Ime te samaṇabrāhmaṇā diṭṭhisuddhikā. </span><br><p id=mnd4:20.12><span class=root>Te diṭṭhena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:21.1><span class=root>Santeke samaṇabrāhmaṇā sutasuddhikā. </span><br><p id=mnd4:21.2><span class=root>Te ekaccānaṁ saddānaṁ savanaṁ maṅgalaṁ paccenti, ekaccānaṁ saddānaṁ savanaṁ amaṅgalaṁ paccenti. </span><br><p id=mnd4:21.3><span class=root>Katamesaṁ saddānaṁ savanaṁ maṅgalaṁ paccenti? </span><br><p id=mnd4:21.4><span class=root>Te kālato vuṭṭhahitvā abhimaṅgalagatāni saddāni suṇanti—</span><br><p id=mnd4:21.5><span class=root>vaḍḍhāti vā vaḍḍhamānāti vā puṇṇāti vā phussāti vā asokāti vā sumanāti vā sunakkhattāti vā sumaṅgalāti vā sirīti vā sirīvaḍḍhāti vā. </span><br><p id=mnd4:21.6><span class=root>Evarūpānaṁ saddānaṁ savanaṁ maṅgalaṁ paccenti. </span><br><p id=mnd4:21.7><span class=root>Katamesaṁ saddānaṁ savanaṁ amaṅgalaṁ paccenti? </span><br><p id=mnd4:21.8><span class=root>Kāṇoti vā kuṇīti vā khañjoti vā pakkhahatoti vā jiṇṇakoti vā byādhikoti vā matoti vā chindanti vā bhindanti vā daḍḍhanti vā naṭṭhanti vā natthīti vā. </span><br><p id=mnd4:21.9><span class=root>Evarūpānaṁ saddānaṁ savanaṁ amaṅgalaṁ paccenti. </span><br><p id=mnd4:21.10><span class=root>Ime te samaṇabrāhmaṇā sutasuddhikā. </span><br><p id=mnd4:21.11><span class=root>Te sutena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:22.1><span class=root>Santeke samaṇabrāhmaṇā sīlasuddhikā. </span><br><p id=mnd4:22.2><span class=root>Te sīlamattena saṁyamamattena saṁvaramattena avītikkamamattena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:22.3><span class=root>Samaṇamuṇḍikāputto evamāha—</span><br><p id=mnd4:22.4><span class=root>“catūhi kho ahaṁ, gahapati, dhammehi samannāgataṁ purisapuggalaṁ paññāpemi sampannakusalaṁ paramakusalaṁ uttamapattippattaṁ samaṇaṁ ayojjaṁ. </span><br><p id=mnd4:22.5><span class=root>Katamehi catūhi? </span><br><p id=mnd4:22.6><span class=root>Idha, gahapati, na kāyena pāpakaṁ kammaṁ karoti, na pāpikaṁ vācaṁ bhāsati, na pāpakaṁ saṅkappaṁ saṅkappati, na pāpakaṁ ājīvaṁ ājīvati. </span><br><p id=mnd4:22.7><span class=root>Imehi kho ahaṁ, gahapati, catūhi dhammehi samannāgataṁ purisapuggalaṁ paññāpemi sampannakusalaṁ paramakusalaṁ uttamapattippattaṁ samaṇaṁ ayojjaṁ”. </span><br><p id=mnd4:22.8><span class=root>Evamevaṁ santeke samaṇabrāhmaṇā sīlasuddhikā, te sīlamattena saṁyamamattena saṁvaramattena avītikkamamattena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:23.1><span class=root>Santeke samaṇabrāhmaṇā vatasuddhikā. </span><br><p id=mnd4:23.2><span class=root>Te hatthivatikā vā honti, assavatikā vā honti, govatikā vā honti, kukkuravatikā vā honti, kākavatikā vā honti, vāsudevavatikā vā honti, baladevavatikā vā honti, puṇṇabhaddavatikā vā honti, maṇibhaddavatikā vā honti, aggivatikā vā honti, nāgavatikā vā honti, supaṇṇavatikā vā honti, yakkhavatikā vā honti, asuravatikā vā honti, gandhabbavatikā vā honti, mahārājavatikā vā honti, candavatikā vā honti, sūriyavatikā vā honti, indavatikā vā honti, brahmavatikā vā honti, devavatikā vā honti, disāvatikā vā honti. </span><br><p id=mnd4:23.3><span class=root>Ime te samaṇabrāhmaṇā vatasuddhikā. </span><br><p id=mnd4:23.4><span class=root>Te vatena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:24.1><span class=root>Santeke samaṇabrāhmaṇā mutasuddhikā. </span><br><p id=mnd4:24.2><span class=root>Te kālato uṭṭhahitvā pathaviṁ āmasanti, haritaṁ āmasanti, gomayaṁ āmasanti, kacchapaṁ āmasanti, phālaṁ akkamanti, tilavāhaṁ āmasanti, phussatilaṁ khādanti, phussatelaṁ makkhenti, phussadantakaṭṭhaṁ khādanti, phussamattikāya nhāyanti, phussasāṭakaṁ nivāsenti, phussaveṭhanaṁ veṭhenti. </span><br><p id=mnd4:24.3><span class=root>Ime te samaṇabrāhmaṇā mutasuddhikā. </span><br><p id=mnd4:24.4><span class=root>Te mutena suddhiṁ visuddhiṁ parisuddhiṁ muttiṁ vimuttiṁ parimuttiṁ paccenti. </span><br><p id=mnd4:24.5><span class=root>Na brāhmaṇo aññato suddhimāha. </span><br><p id=mnd4:25.1><span class=root>Diṭṭhe sute sīlavate mute vāti. </span><br><p id=mnd4:25.2><span class=root>Brāhmaṇo diṭṭhasuddhiyāpi suddhiṁ nāha, sutasuddhiyāpi suddhiṁ nāha, sīlasuddhiyāpi suddhiṁ nāha, vatasuddhiyāpi suddhiṁ nāha, mutasuddhiyāpi suddhiṁ nāha na katheti na bhaṇati na dīpayati na voharatīti—</span><br><p id=mnd4:25.3><span class=root>na brāhmaṇo aññato suddhimāha diṭṭhe sute sīlavate mute vā. </span><br><p id=mnd4:26.1><span class=root>Puññe ca pāpe ca anūpalittoti. </span><br><p id=mnd4:26.2><span class=root>Puññaṁ vuccati yaṁ kiñci tedhātukaṁ kusalābhisaṅkhāraṁ, apuññaṁ vuccati sabbaṁ akusalaṁ. </span><br><p id=mnd4:26.3><span class=root>Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṅkatā āyatiṁ anuppādadhammā; </span><br><p id=mnd4:26.4><span class=root>ettāvatā puññe ca pāpe ca na limpati na palimpati na upalimpati alitto apalitto anūpalitto nikkhanto nissaṭo vippamutto visaññutto vimariyādikatena cetasā viharatīti—</span><br><p id=mnd4:26.5><span class=root>puññe ca pāpe ca anūpalitto. </span><br><p id=mnd4:27.1><span class=root>Attañjaho nayidha pakubbamānoti. </span><br><p id=mnd4:27.2><span class=root>Attañjahoti attadiṭṭhijaho. </span><br><p id=mnd4:27.3><span class=root>Attañjahoti gāhaṁ jaho. </span><br><p id=mnd4:27.4><span class=root>Attañjahoti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, sabbaṁ taṁ cattaṁ hoti vantaṁ muttaṁ pahīnaṁ paṭinissaṭṭhaṁ. </span><br><p id=mnd4:27.5><span class=root>Nayidha pakubbamānoti puññābhisaṅkhāraṁ vā apuññābhisaṅkhāraṁ vā āneñjābhisaṅkhāraṁ vā apakubbamāno ajanayamāno asañjanayamāno anibbattayamāno anabhinibbattayamānoti—</span><br><p id=mnd4:27.6><span class=root>attañjaho nayidha pakubbamāno. </span><br><p id=mnd4:28.1><span class=root>Tenāha bhagavā—</span><br><p id=mnd4:29.1><span class=root>“Na brāhmaṇo aññato suddhimāha, </span><br><p id=mnd4:29.2><span class=root>Diṭṭhe sute sīlavate mute vā; </span><br><p id=mnd4:29.3><span class=root>Puññe ca pāpe ca anūpalitto, </span><br><p id=mnd4:29.4><span class=root>Attañjaho nayidha pakubbamāno”ti. </span><br><p id=mnd4:30.1><span class=root>Purimaṁ pahāya aparaṁ sitāse, </span><br><p id=mnd4:30.2><span class=root>Ejānugā te na taranti saṅgaṁ; </span><br><p id=mnd4:30.3><span class=root>Te uggahāyanti nirassajanti, </span><br><p id=mnd4:30.4><span class=root>Kapīva sākhaṁ pamuñcaṁ gahāya. </span><br><p id=mnd4:31.1><span class=root>Purimaṁ pahāya aparaṁ sitāseti. </span><br><p id=mnd4:31.2><span class=root>Purimaṁ satthāraṁ pahāya paraṁ satthāraṁ nissitā; </span><br><p id=mnd4:31.3><span class=root>purimaṁ dhammakkhānaṁ pahāya aparaṁ dhammakkhānaṁ nissitā; </span><br><p id=mnd4:31.4><span class=root>purimaṁ gaṇaṁ pahāya aparaṁ gaṇaṁ nissitā; </span><br><p id=mnd4:31.5><span class=root>purimaṁ diṭṭhiṁ pahāya aparaṁ diṭṭhiṁ nissitā; </span><br><p id=mnd4:31.6><span class=root>purimaṁ paṭipadaṁ pahāya aparaṁ paṭipadaṁ nissitā; </span><br><p id=mnd4:31.7><span class=root>purimaṁ maggaṁ pahāya aparaṁ maggaṁ nissitā sannissitā allīnā upagatā ajjhositā adhimuttāti—</span><br><p id=mnd4:31.8><span class=root>purimaṁ pahāya aparaṁ sitāse. </span><br><p id=mnd4:32.1><span class=root>Ejānugā te na taranti saṅganti. </span><br><p id=mnd4:32.2><span class=root>Ejā vuccati taṇhā. </span><br><p id=mnd4:32.3><span class=root>Yo rāgo sārāgo …pe… abhijjhā lobho akusalamūlaṁ. </span><br><p id=mnd4:32.4><span class=root>Ejānugāti ejānugā ejānugatā ejānusaṭā ejāya pannā patitā abhibhūtā pariyādinnacittā. </span><br><p id=mnd4:32.5><span class=root>Te na taranti saṅganti rāgasaṅgaṁ dosasaṅgaṁ mohasaṅgaṁ mānasaṅgaṁ diṭṭhisaṅgaṁ kilesasaṅgaṁ duccaritasaṅgaṁ na taranti na uttaranti na pataranti na samatikkamanti na vītivattantīti—</span><br><p id=mnd4:32.6><span class=root>ejānugā te na taranti saṅgaṁ. </span><br><p id=mnd4:33.1><span class=root>Te uggahāyanti nirassajantīti satthāraṁ gaṇhanti, taṁ muñcitvā aññaṁ satthāraṁ gaṇhanti; </span><br><p id=mnd4:33.2><span class=root>dhammakkhānaṁ gaṇhanti, taṁ muñcitvā aññaṁ dhammakkhānaṁ gaṇhanti; </span><br><p id=mnd4:33.3><span class=root>gaṇaṁ gaṇhanti, taṁ muñcitvā aññaṁ gaṇaṁ gaṇhanti; </span><br><p id=mnd4:33.4><span class=root>diṭṭhiṁ gaṇhanti, taṁ muñcitvā aññaṁ diṭṭhiṁ gaṇhanti; </span><br><p id=mnd4:33.5><span class=root>paṭipadaṁ gaṇhanti, taṁ muñcitvā aññaṁ paṭipadaṁ gaṇhanti; </span><br><p id=mnd4:33.6><span class=root>maggaṁ gaṇhanti, taṁ muñcitvā aññaṁ maggaṁ gaṇhanti; </span><br><p id=mnd4:33.7><span class=root>gaṇhanti ca muñcanti ca ādiyanti ca nirassajanti cāti—</span><br><p id=mnd4:33.8><span class=root>te uggahāyanti nirassajanti. </span><br><p id=mnd4:34.1><span class=root>Kapīva sākhaṁ pamuñcaṁ gahāyāti. </span><br><p id=mnd4:34.2><span class=root>Yathā makkaṭo araññe pavane caramāno sākhaṁ gaṇhāti, taṁ muñcitvā aññaṁ sākhaṁ gaṇhāti. </span><br><p id=mnd4:34.3><span class=root>Evamevaṁ puthusamaṇabrāhmaṇā puthudiṭṭhigatāni gaṇhanti ca muñcanti ca ādiyanti ca nirassajanti cāti—</span><br><p id=mnd4:34.4><span class=root>kapīva sākhaṁ pamuñcaṁ gahāya. </span><br><p id=mnd4:35.1><span class=root>Tenāha bhagavā—</span><br><p id=mnd4:36.1><span class=root>“Purimaṁ pahāya aparaṁ sitāse, </span><br><p id=mnd4:36.2><span class=root>Ejānugā te na taranti saṅgaṁ; </span><br><p id=mnd4:36.3><span class=root>Te uggahāyanti nirassajanti, </span><br><p id=mnd4:36.4><span class=root>Kapīva sākhaṁ pamuñcaṁ gahāyā”ti. </span><br><p id=mnd4:37.1><span class=root>Sayaṁ samādāya vatāni jantu, </span><br><p id=mnd4:37.2><span class=root>Uccāvacaṁ gacchati saññasatto; </span><br><p id=mnd4:37.3><span class=root>Vidvā ca vedehi samecca dhammaṁ, </span><br><p id=mnd4:37.4><span class=root>Na uccāvacaṁ gacchati bhūripañño. </span><br><p id=mnd4:38.1><span class=root>Sayaṁ samādāya vatāni jantūti. </span><br><p id=mnd4:38.2><span class=root>Sayaṁ samādāyāti sāmaṁ samādāya. </span><br><p id=mnd4:38.3><span class=root>Vatānīti hatthivataṁ vā assavataṁ vā govataṁ vā kukkūravataṁ vā kākavataṁ vā vāsudevavataṁ vā baladevavataṁ vā puṇṇabhaddavataṁ vā maṇibhaddavataṁ vā aggivataṁ vā nāgavataṁ vā supaṇṇavataṁ vā yakkhavataṁ vā asuravataṁ vā …pe… </span><br><p id=mnd4:38.4><span class=root>disāvataṁ vā ādāya samādāya ādiyitvā samādiyitvā gaṇhitvā parāmasitvā abhinivisitvā. </span><br><p id=mnd4:38.5><span class=root>Jantūti satto naro …pe… manujoti—</span><br><p id=mnd4:38.6><span class=root>sayaṁ samādāya vatāni jantu. </span><br><p id=mnd4:39.1><span class=root>Uccāvacaṁ gacchati saññasattoti satthārato satthāraṁ gacchati; </span><br><p id=mnd4:39.2><span class=root>dhammakkhānato dhammakkhānaṁ gacchati; </span><br><p id=mnd4:39.3><span class=root>gaṇato gaṇaṁ gacchati; </span><br><p id=mnd4:39.4><span class=root>diṭṭhiyā diṭṭhiṁ gacchati; </span><br><p id=mnd4:39.5><span class=root>paṭipadāya paṭipadaṁ gacchati; </span><br><p id=mnd4:39.6><span class=root>maggato maggaṁ gacchati. </span><br><p id=mnd4:39.7><span class=root>Saññasattoti kāmasaññāya byāpādasaññāya vihiṁsāsaññāya diṭṭhisaññāya satto visatto āsatto laggo laggito palibuddho. </span><br><p id=mnd4:39.8><span class=root>Yathā bhittikhile vā nāgadante vā bhaṇḍaṁ sattaṁ visattaṁ āsattaṁ laggaṁ laggitaṁ palibuddhaṁ, evamevaṁ kāmasaññāya byāpādasaññāya vihiṁsāsaññāya diṭṭhisaññāya satto visatto āsatto laggo laggito palibuddhoti—</span><br><p id=mnd4:39.9><span class=root>uccāvacaṁ gacchati saññasatto. </span><br><p id=mnd4:40.1><span class=root>Vidvā ca vedehi samecca dhammanti. </span><br><p id=mnd4:40.2><span class=root>Vidvāti vidvā vijjāgato ñāṇī vibhāvī medhāvī. </span><br><p id=mnd4:40.3><span class=root>Vedehīti vedā vuccanti catūsu maggesu ñāṇaṁ paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. </span><br><p id=mnd4:40.4><span class=root>Tehi vedehi jātijarāmaraṇassa antagato antappatto, koṭigato koṭippatto, pariyantagato pariyantappatto, vosānagato vosānappatto, tāṇagato tāṇappatto, leṇagato leṇappatto, saraṇagato saraṇappatto, abhayagato abhayappatto, accutagato accutappatto, amatagato amatappatto, nibbānagato nibbānappatto. </span><br><p id=mnd4:40.5><span class=root>Vedānaṁ vā antagatoti vedagū, vedehi vā antagatoti vedagū, sattannaṁ vā dhammānaṁ viditattā vedagū. </span><br><p id=mnd4:40.6><span class=root>Sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo vidito hoti, doso vidito hoti, moho vidito hoti, māno vidito hoti, viditāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā. </span><br><p id=mnd4:41.1><span class=root>Vedāni viceyya kevalāni, </span><br><p id=mnd4:41.2><span class=root>(sabhiyāti bhagavā) </span><br><p id=mnd4:41.3><span class=root>Samaṇānaṁ yānīdhatthi brāhmaṇānaṁ; </span><br><p id=mnd4:41.4><span class=root>Sabbavedanāsu vītarāgo, </span><br><p id=mnd4:41.5><span class=root>Sabbaṁ vedamaticca vedagū soti. </span><br><p id=mnd4:42.1><span class=root>Vidvā ca vedehi samecca dhammanti. </span><br><p id=mnd4:42.2><span class=root>Samecca abhisamecca dhammaṁ. </span><br><p id=mnd4:42.3><span class=root>Sabbe saṅkhārā aniccāti samecca abhisamecca dhammaṁ; </span><br><p id=mnd4:42.4><span class=root>sabbe saṅkhārā dukkhāti samecca abhisamecca dhammaṁ; </span><br><p id=mnd4:42.5><span class=root>sabbe dhammā anattāti samecca abhisamecca dhammaṁ; </span><br><p id=mnd4:42.6><span class=root>avijjāpaccayā saṅkhārāti samecca abhisamecca dhammaṁ; </span><br><p id=mnd4:42.7><span class=root>saṅkhārapaccayā viññāṇanti samecca abhisamecca dhammaṁ; </span><br><p id=mnd4:42.8><span class=root>viññāṇapaccayā nāmarūpanti … </span><br><p id=mnd4:42.9><span class=root>nāmarūpapaccayā saḷāyatananti … </span><br><p id=mnd4:42.10><span class=root>saḷāyatanapaccayā phassoti … </span><br><p id=mnd4:42.11><span class=root>phassapaccayā vedanāti … </span><br><p id=mnd4:42.12><span class=root>vedanāpaccayā taṇhāti … </span><br><p id=mnd4:42.13><span class=root>taṇhāpaccayā upādānanti … </span><br><p id=mnd4:42.14><span class=root>upādānapaccayā bhavoti … </span><br><p id=mnd4:42.15><span class=root>bhavapaccayā jātīti … </span><br><p id=mnd4:42.16><span class=root>jātipaccayā jarāmaraṇanti samecca abhisamecca dhammaṁ; </span><br><p id=mnd4:42.17><span class=root>avijjānirodhā saṅkhāranirodhoti samecca abhisamecca dhammaṁ; </span><br><p id=mnd4:42.18><span class=root>saṅkhāranirodhā viññāṇanirodhoti samecca abhisamecca dhammaṁ; </span><br><p id=mnd4:42.19><span class=root>viññāṇanirodhā nāmarūpanirodhoti … </span><br><p id=mnd4:42.20><span class=root>nāmarūpanirodhā saḷāyatananirodhoti … </span><br><p id=mnd4:42.21><span class=root>saḷāyatananirodhā phassanirodhoti … </span><br><p id=mnd4:42.22><span class=root>phassanirodhā vedanānirodhoti … </span><br><p id=mnd4:42.23><span class=root>vedanānirodhā taṇhānirodhoti … </span><br><p id=mnd4:42.24><span class=root>taṇhānirodhā upādānanirodhoti … </span><br><p id=mnd4:42.25><span class=root>upādānanirodhā bhavanirodhoti … </span><br><p id=mnd4:42.26><span class=root>bhavanirodhā jātinirodhoti … </span><br><p id=mnd4:42.27><span class=root>jātinirodhā jarāmaraṇanirodhoti samecca abhisamecca dhammaṁ; </span><br><p id=mnd4:42.28><span class=root>idaṁ dukkhanti samecca abhisamecca dhammaṁ; </span><br><p id=mnd4:42.29><span class=root>ayaṁ dukkhasamudayoti … </span><br><p id=mnd4:42.30><span class=root>ayaṁ dukkhanirodhoti … </span><br><p id=mnd4:42.31><span class=root>ayaṁ dukkhanirodhagāminī paṭipadāti samecca abhisamecca dhammaṁ; </span><br><p id=mnd4:42.32><span class=root>ime āsavāti samecca abhisamecca dhammaṁ; </span><br><p id=mnd4:42.33><span class=root>ayaṁ āsavasamudayoti … </span><br><p id=mnd4:42.34><span class=root>ayaṁ āsavanirodhoti … </span><br><p id=mnd4:42.35><span class=root>ayaṁ āsavanirodhagāminī paṭipadāti samecca abhisamecca dhammaṁ; </span><br><p id=mnd4:42.36><span class=root>ime dhammā abhiññeyyāti samecca abhisamecca dhammaṁ; </span><br><p id=mnd4:42.37><span class=root>ime dhammā pariññeyyāti … </span><br><p id=mnd4:42.38><span class=root>ime dhammā pahātabbāti … </span><br><p id=mnd4:42.39><span class=root>ime dhammā bhāvetabbāti … </span><br><p id=mnd4:42.40><span class=root>ime dhammā sacchikātabbāti samecca abhisamecca dhammaṁ. </span><br><p id=mnd4:42.41><span class=root>Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca samecca abhisamecca dhammaṁ. </span><br><p id=mnd4:42.42><span class=root>Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca samecca abhisamecca dhammaṁ. </span><br><p id=mnd4:42.43><span class=root>Catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca samecca abhisamecca dhammaṁ. </span><br><p id=mnd4:42.44><span class=root>Yaṁ kiñci samudayadhammaṁ sabbaṁ taṁ nirodhadhammanti samecca abhisamecca dhammanti—</span><br><p id=mnd4:42.45><span class=root>vidvā ca vedehi samecca dhammaṁ. </span><br><p id=mnd4:43.1><span class=root>Na uccāvacaṁ gacchati bhūripaññoti na satthārato satthāraṁ gacchati, na dhammakkhānato dhammakkhānaṁ gacchati, na gaṇato gaṇaṁ gacchati, na diṭṭhiyā diṭṭhiṁ gacchati, na paṭipadāya paṭipadaṁ gacchati, na maggato maggaṁ gacchati. </span><br><p id=mnd4:43.2><span class=root>Bhūripaññoti bhūripañño mahāpañño puthupañño hāsapañño javanapañño tikkhapañño nibbedhikapañño. </span><br><p id=mnd4:43.3><span class=root>Bhūri vuccati pathavī. </span><br><p id=mnd4:43.4><span class=root>Tāya pathavisamāya paññāya vipulāya vitthatāya samannāgatoti—</span><br><p id=mnd4:43.5><span class=root>na uccāvacaṁ gacchati bhūripañño. </span><br><p id=mnd4:44.1><span class=root>Tenāha bhagavā—</span><br><p id=mnd4:45.1><span class=root>“Sayaṁ samādāya vatāni jantu, </span><br><p id=mnd4:45.2><span class=root>Uccāvacaṁ gacchati saññasatto; </span><br><p id=mnd4:45.3><span class=root>Vidvā ca vedehi samecca dhammaṁ, </span><br><p id=mnd4:45.4><span class=root>Na uccāvacaṁ gacchati bhūripañño”ti. </span><br><p id=mnd4:46.1><span class=root>Sa sabbadhammesu visenibhūto, </span><br><p id=mnd4:46.2><span class=root>Yaṁ kiñci diṭṭhaṁ va sutaṁ mutaṁ vā; </span><br><p id=mnd4:46.3><span class=root>Tameva dassiṁ vivaṭaṁ carantaṁ, </span><br><p id=mnd4:46.4><span class=root>Kenīdha lokasmi vikappayeyya. </span><br><p id=mnd4:47.1><span class=root>Sa sabbadhammesu visenibhūto yaṁ kiñci diṭṭhaṁ va sutaṁ mutaṁ vāti. </span><br><p id=mnd4:47.2><span class=root>Senā vuccati mārasenā. </span><br><p id=mnd4:47.3><span class=root>Kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, rāgo mārasenā, doso mārasenā, moho mārasenā, kodho mārasenā, upanāho …pe… sabbākusalābhisaṅkhārā mārasenā. </span><br><p id=mnd4:48.1><span class=root>Vuttañhetaṁ bhagavatā—</span><br><p id=mnd4:49.1><span class=root>“Kāmā te paṭhamā senā, </span><br><p id=mnd4:49.2><span class=root>dutiyā arati vuccati; </span><br><p id=mnd4:49.3><span class=root>Tatiyā khuppipāsā te, </span><br><p id=mnd4:49.4><span class=root>catutthī taṇhā vuccati. </span><br><p id=mnd4:50.1><span class=root>Pañcamī thinamiddhaṁ te, </span><br><p id=mnd4:50.2><span class=root>chaṭṭhā bhīrū pavuccati; </span><br><p id=mnd4:50.3><span class=root>Sattamī vicikicchā te, </span><br><p id=mnd4:50.4><span class=root>makkho thambho te aṭṭhamo. </span><br><p id=mnd4:51.1><span class=root>Lābho siloko sakkāro, </span><br><p id=mnd4:51.2><span class=root>micchāladdho ca yo yaso; </span><br><p id=mnd4:51.3><span class=root>Yo cattānaṁ samukkaṁse, </span><br><p id=mnd4:51.4><span class=root>pare ca avajānati. </span><br><p id=mnd4:52.1><span class=root>Esā namuci te senā, </span><br><p id=mnd4:52.2><span class=root>kaṇhassābhippahārinī; </span><br><p id=mnd4:52.3><span class=root>Na naṁ asūro jināti, </span><br><p id=mnd4:52.4><span class=root>jetvāva labhate sukhan”ti. </span><br><p id=mnd4:53.1><span class=root>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, so vuccati visenibhūto. </span><br><p id=mnd4:53.2><span class=root>So diṭṭhe visenibhūto, sute visenibhūto, mute visenibhūto, viññāte visenibhūtoti—</span><br><p id=mnd4:53.3><span class=root>sa sabbadhammesu visenibhūto yaṁ kiñci diṭṭhaṁ va sutaṁ mutaṁ vā. </span><br><p id=mnd4:54.1><span class=root>Tameva dassiṁ vivaṭaṁ carantanti. </span><br><p id=mnd4:54.2><span class=root>Tameva suddhadassiṁ visuddhadassiṁ parisuddhadassiṁ vodātadassiṁ pariyodātadassiṁ. </span><br><p id=mnd4:54.3><span class=root>Atha vā, suddhadassanaṁ visuddhadassanaṁ parisuddhadassanaṁ vodātadassanaṁ pariyodātadassanaṁ. </span><br><p id=mnd4:54.4><span class=root>Vivaṭanti taṇhāchadanaṁ diṭṭhichadanaṁ kilesachadanaṁ duccaritachadanaṁ avijjāchadanaṁ. </span><br><p id=mnd4:54.5><span class=root>Tāni chadanāni vivaṭāni honti viddhaṁsitāni ugghāṭitāni samugghāṭitāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. </span><br><p id=mnd4:54.6><span class=root>Carantanti carantaṁ vicarantaṁ viharantaṁ iriyantaṁ vattentaṁ pālentaṁ yapentaṁ yāpentanti—</span><br><p id=mnd4:54.7><span class=root>tameva dassiṁ vivaṭaṁ carantaṁ. </span><br><p id=mnd4:55.1><span class=root>Kenīdha lokasmi vikappayeyyāti. </span><br><p id=mnd4:55.2><span class=root>Kappāti dve kappā—</span><br><p id=mnd4:55.3><span class=root>taṇhākappo ca diṭṭhikappo ca …pe… </span><br><p id=mnd4:55.4><span class=root>ayaṁ taṇhākappo …pe… </span><br><p id=mnd4:55.5><span class=root>ayaṁ diṭṭhikappo. </span><br><p id=mnd4:55.6><span class=root>Tassa taṇhākappo pahīno, diṭṭhikappo paṭinissaṭṭho. </span><br><p id=mnd4:55.7><span class=root>Taṇhākappassa pahīnattā diṭṭhikappassa paṭinissaṭṭhattā kena rāgena kappeyya, kena dosena kappeyya, kena mohena kappeyya, kena mānena kappeyya, kāya diṭṭhiyā kappeyya, kena uddhaccena kappeyya, kāya vicikicchāya kappeyya, kehi anusayehi kappeyya—</span><br><p id=mnd4:55.8><span class=root>rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. </span><br><p id=mnd4:55.9><span class=root>Te abhisaṅkhārā pahīnā. </span><br><p id=mnd4:55.10><span class=root>Abhisaṅkhārānaṁ pahīnattā gatiyo kena kappeyya—</span><br><p id=mnd4:55.11><span class=root>nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. </span><br><p id=mnd4:55.12><span class=root>So hetu natthi, paccayo natthi, kāraṇaṁ natthi, yena kappeyya vikappeyya vikappaṁ āpajjeyya. </span><br><p id=mnd4:55.13><span class=root>Lokasminti apāyaloke manussaloke devaloke khandhaloke dhātuloke āyatanaloketi—</span><br><p id=mnd4:55.14><span class=root>kenīdha lokasmiṁ vikappayeyya. </span><br><p id=mnd4:56.1><span class=root>Tenāha bhagavā—</span><br><p id=mnd4:57.1><span class=root>“Sa sabbadhammesu visenibhūto, </span><br><p id=mnd4:57.2><span class=root>Yaṁ kiñci diṭṭhaṁ va sutaṁ mutaṁ vā; </span><br><p id=mnd4:57.3><span class=root>Tameva dassiṁ vivaṭaṁ carantaṁ, </span><br><p id=mnd4:57.4><span class=root>Kenīdha lokasmi vikappayeyyā”ti. </span><br><p id=mnd4:58.1><span class=root>Na kappayanti na purekkharonti, </span><br><p id=mnd4:58.2><span class=root>Accantasuddhīti na te vadanti; </span><br><p id=mnd4:58.3><span class=root>Ādānaganthaṁ gathitaṁ visajja, </span><br><p id=mnd4:58.4><span class=root>Āsaṁ na kubbanti kuhiñci loke. </span><br><p id=mnd4:59.1><span class=root>Na kappayanti na purekkharontīti. </span><br><p id=mnd4:59.2><span class=root>Kappāti dve kappā—</span><br><p id=mnd4:59.3><span class=root>taṇhākappo ca diṭṭhikappo ca …pe… </span><br><p id=mnd4:59.4><span class=root>ayaṁ taṇhākappo …pe… </span><br><p id=mnd4:59.5><span class=root>ayaṁ diṭṭhikappo. </span><br><p id=mnd4:59.6><span class=root>Tesaṁ taṇhākappo pahīno, diṭṭhikappo paṭinissaṭṭho. </span><br><p id=mnd4:59.7><span class=root>Taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappenti na janenti na sañjanenti na nibbattenti nābhinibbattentīti—</span><br><p id=mnd4:59.8><span class=root>na kappayanti. </span><br><p id=mnd4:59.9><span class=root>Na purekkharontīti. </span><br><p id=mnd4:59.10><span class=root>Purekkhārāti dve purekkhārā—</span><br><p id=mnd4:59.11><span class=root>taṇhāpurekkhāro ca diṭṭhipurekkhāro ca …pe… </span><br><p id=mnd4:59.12><span class=root>ayaṁ taṇhāpurekkhāro …pe… </span><br><p id=mnd4:59.13><span class=root>ayaṁ diṭṭhipurekkhāro. </span><br><p id=mnd4:59.14><span class=root>Tesaṁ taṇhāpurekkhāro pahīno, diṭṭhipurekkhāro paṭinissaṭṭho. </span><br><p id=mnd4:59.15><span class=root>Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā na diṭṭhiṁ vā purato katvā caranti, na taṇhādhajā na taṇhāketū na taṇhādhipateyyā, na diṭṭhidhajā na diṭṭhiketū na diṭṭhādhipateyyā, na taṇhāya vā na diṭṭhiyā vā parivāritā carantīti—</span><br><p id=mnd4:59.16><span class=root>na kappayanti na purekkharonti. </span><br><p id=mnd4:60.1><span class=root>Accantasuddhīti na te vadantīti accantasuddhiṁ saṁsārasuddhiṁ akiriyadiṭṭhiṁ sassatavādaṁ na vadanti na kathenti na bhaṇanti na dīpayanti na voharantīti—</span><br><p id=mnd4:60.2><span class=root>accantasuddhīti na te vadanti. </span><br><p id=mnd4:61.1><span class=root>Ādānaganthaṁ gathitaṁ visajjāti. </span><br><p id=mnd4:61.2><span class=root>Ganthāti cattāro ganthā—</span><br><p id=mnd4:61.3><span class=root>abhijjhākāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho. </span><br><p id=mnd4:61.4><span class=root>Attano diṭṭhiyā rāgo abhijjhākāyagantho; </span><br><p id=mnd4:61.5><span class=root>paravādesu āghāto appaccayo byāpādo kāyagantho; </span><br><p id=mnd4:61.6><span class=root>attano sīlaṁ vā vataṁ vā sīlavataṁ vā parāmasantīti sīlabbataparāmāso kāyagantho, attano diṭṭhi idaṁsaccābhiniveso kāyagantho. </span><br><p id=mnd4:61.7><span class=root>Kiṅkāraṇā vuccati ādānagantho? </span><br><p id=mnd4:61.8><span class=root>Tehi ganthehi rūpaṁ ādiyanti upādiyanti gaṇhanti parāmasanti abhinivisanti; </span><br><p id=mnd4:61.9><span class=root>vedanaṁ … </span><br><p id=mnd4:61.10><span class=root>saññaṁ … </span><br><p id=mnd4:61.11><span class=root>saṅkhāre … </span><br><p id=mnd4:61.12><span class=root>viññāṇaṁ … </span><br><p id=mnd4:61.13><span class=root>gatiṁ … </span><br><p id=mnd4:61.14><span class=root>upapattiṁ … </span><br><p id=mnd4:61.15><span class=root>paṭisandhiṁ … </span><br><p id=mnd4:61.16><span class=root>bhavaṁ … </span><br><p id=mnd4:61.17><span class=root>saṁsāravaṭṭaṁ ādiyanti upādiyanti gaṇhanti parāmasanti abhinivisanti. </span><br><p id=mnd4:61.18><span class=root>Taṅkāraṇā vuccati ādānagantho. </span><br><p id=mnd4:61.19><span class=root>Visajjāti ganthe vosajjitvā vā—</span><br><p id=mnd4:61.20><span class=root>visajja. </span><br><p id=mnd4:61.21><span class=root>Atha vā ganthe gadhite ganthite bandhe vibandhe ābandhe lagge laggite palibuddhe bandhane phoṭayitvā—</span><br><p id=mnd4:61.22><span class=root>visajja. </span><br><p id=mnd4:61.23><span class=root>Yathā vayhaṁ vā rathaṁ vā sakaṭaṁ vā sandamānikaṁ vā sajjaṁ visajjaṁ karonti vikopenti; </span><br><p id=mnd4:61.24><span class=root>evamevaṁ ganthe vosajjitvā—</span><br><p id=mnd4:61.25><span class=root>visajja. </span><br><p id=mnd4:61.26><span class=root>Atha vā ganthe gathite ganthite bandhe vibandhe ābandhe lagge laggite palibuddhe bandhane phoṭayitvā visajjāti—</span><br><p id=mnd4:61.27><span class=root>ādānaganthaṁ gathitaṁ visajja. </span><br><p id=mnd4:62.1><span class=root>Āsaṁ na kubbanti kuhiñci loketi. </span><br><p id=mnd4:62.2><span class=root>Āsā vuccati taṇhā yo rāgo sārāgo …pe… abhijjhā lobho akusalamūlaṁ. </span><br><p id=mnd4:62.3><span class=root>Āsaṁ na kubbantīti āsaṁ na kubbanti na janenti na sañjanenti na nibbattenti na abhinibbattenti. </span><br><p id=mnd4:62.4><span class=root>Kuhiñcīti kuhiñci kimhici katthaci ajjhattaṁ vā bahiddhā vā ajjhattabahiddhā vā. </span><br><p id=mnd4:62.5><span class=root>Loketi apāyaloke …pe… āyatanaloketi—</span><br><p id=mnd4:62.6><span class=root>āsaṁ na kubbanti kuhiñci loke. </span><br><p id=mnd4:63.1><span class=root>Tenāha bhagavā—</span><br><p id=mnd4:64.1><span class=root>“Na kappayanti na purekkharonti, </span><br><p id=mnd4:64.2><span class=root>Accantasuddhīti na te vadanti; </span><br><p id=mnd4:64.3><span class=root>Ādānaganthaṁ gathitaṁ visajja, </span><br><p id=mnd4:64.4><span class=root>Āsaṁ na kubbanti kuhiñci loke”ti. </span><br><p id=mnd4:65.1><span class=root>Sīmātigo brāhmaṇo tassa natthi, </span><br><p id=mnd4:65.2><span class=root>Ñatvā va disvā va samuggahītaṁ; </span><br><p id=mnd4:65.3><span class=root>Na rāgarāgī na virāgaratto, </span><br><p id=mnd4:65.4><span class=root>Tassīdha natthi paramuggahītaṁ. </span><br><p id=mnd4:66.1><span class=root>Sīmātigo brāhmaṇo tassa natthi, ñatvā va disvā va samuggahītanti. </span><br><p id=mnd4:66.2><span class=root>Sīmāti catasso sīmāyo—</span><br><p id=mnd4:66.3><span class=root>sakkāyadiṭṭhi, vicikicchā, sīlabbataparāmāso, diṭṭhānusayo, vicikicchānusayo, tadekaṭṭhā ca kilesā—</span><br><p id=mnd4:66.4><span class=root>ayaṁ paṭhamā sīmā. </span><br><p id=mnd4:66.5><span class=root>Oḷārikaṁ kāmarāgasaṁyojanaṁ, paṭighasaṁyojanaṁ, oḷāriko kāmarāgānusayo, paṭighānusayo, tadekaṭṭhā ca kilesā—</span><br><p id=mnd4:66.6><span class=root>ayaṁ dutiyā sīmā. </span><br><p id=mnd4:66.7><span class=root>Anusahagataṁ kāmarāgasaṁyojanaṁ, paṭighasaṁyojanaṁ, anusahagato kāmarāgānusayo, paṭighānusayo, tadekaṭṭhā ca kilesā—</span><br><p id=mnd4:66.8><span class=root>ayaṁ tatiyā sīmā. </span><br><p id=mnd4:66.9><span class=root>Rūparāgo arūparāgo māno uddhaccaṁ avijjā, mānānusayo bhavarāgānusayo avijjānusayo, tadekaṭṭhā ca kilesā—</span><br><p id=mnd4:66.10><span class=root>ayaṁ catutthā sīmā. </span><br><p id=mnd4:66.11><span class=root>Yato ca catūhi ariyamaggehi imā catasso sīmāyo atikkanto hoti samatikkanto vītivatto, so vuccati sīmātigo. </span><br><p id=mnd4:66.12><span class=root>Brāhmaṇoti sattannaṁ dhammānaṁ bāhitattā brāhmaṇo—</span><br><p id=mnd4:66.13><span class=root>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti …pe… </span><br><p id=mnd4:66.14><span class=root>asito tādi pavuccate sa brahmā. </span><br><p id=mnd4:66.15><span class=root>Tassāti arahato khīṇāsavassa. </span><br><p id=mnd4:67.1><span class=root>Ñatvāti paracittañāṇena vā ñatvā pubbenivāsānussatiñāṇena vā ñatvā. </span><br><p id=mnd4:67.2><span class=root>Disvāti maṁsacakkhunā vā disvā dibbacakkhunā vā disvā. </span><br><p id=mnd4:67.3><span class=root>Sīmātigo brāhmaṇo tassa natthi, ñatvā va disvā va samuggahītanti. </span><br><p id=mnd4:67.4><span class=root>Tassa idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—</span><br><p id=mnd4:67.5><span class=root>sīmātigo brāhmaṇo tassa natthi ñatvā va disvā va samuggahītaṁ. </span><br><p id=mnd4:68.1><span class=root>Na rāgarāgī na virāgarattoti. </span><br><p id=mnd4:68.2><span class=root>Rāgarattā vuccanti ye pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhā. </span><br><p id=mnd4:68.3><span class=root>Virāgarattā vuccanti ye rūpāvacaraarūpāvacarasamāpattīsu rattā giddhā gadhitā mucchitā ajjhosannā laggā laggitā palibuddhā. </span><br><p id=mnd4:68.4><span class=root>Na rāgarāgī na virāgarattoti yato kāmarāgo ca rūparāgo ca arūparāgo ca pahīnā honti ucchinnamūlā tālāvatthukatā anabhāvaṅkatā āyatiṁ anuppādadhammā. </span><br><p id=mnd4:68.5><span class=root>Ettāvatā na rāgarāgī na virāgaratto. </span><br><p id=mnd4:69.1><span class=root>Tassīdha natthi paramuggahītanti. </span><br><p id=mnd4:69.2><span class=root>Tassāti arahato khīṇāsavassa. </span><br><p id=mnd4:69.3><span class=root>Tassa idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—</span><br><p id=mnd4:69.4><span class=root>tassīdha natthi paramuggahītaṁ. </span><br><p id=mnd4:70.1><span class=root>Tenāha bhagavā—</span><br><p id=mnd4:71.1><span class=root>“Sīmātigo brāhmaṇo tassa natthi, </span><br><p id=mnd4:71.2><span class=root>Ñatvā va disvā va samuggahītaṁ; </span><br><p id=mnd4:71.3><span class=root>Na rāgarāgī na virāgaratto, </span><br><p id=mnd4:71.4><span class=root>Tassīdha natthi paramuggahītan”ti. </span><br><p id=mnd4:72.1><span class=root>Suddhaṭṭhakasuttaniddeso catuttho. </span><br></main><footer class="container footer"><small><a href=/about/>Contact info</a></small></footer>