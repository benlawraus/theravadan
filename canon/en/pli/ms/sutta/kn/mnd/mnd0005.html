<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mnd.html> Mahāniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mnd/mnd0004.html>Previous</a><a href=/canon/en/pli/ms/sutta/kn/mnd/mnd0006.html>Next</a></div><p><div class=verse-container id=mnd5:0.1><span>Mahāniddesa </span></div><p><div class=verse-container id=mnd5:0.2><span>Aṭṭhakavagga </span></div><p><div class=verse-container id=mnd5:0.3><span class=big-bold>5. Paramaṭṭhakasuttaniddesa </span></div><p><div class=verse-container id=mnd5:1.1><span>Atha paramaṭṭhakasuttaniddesaṁ vakkhati—</span></div><p><div class=verse-container id=mnd5:2.1><span>Paramanti diṭṭhīsu paribbasāno, </span></div><p><div class=verse-container id=mnd5:2.2><span>Yaduttariṁ kurute jantu loke; </span></div><p><div class=verse-container id=mnd5:2.3><span>Hīnāti aññe tato sabbamāha, </span></div><p><div class=verse-container id=mnd5:2.4><span>Tasmā vivādāni avītivatto. </span></div><p><div class=verse-container id=mnd5:3.1><span>Paramanti diṭṭhīsu paribbasānoti. </span></div><p><div class=verse-container id=mnd5:3.2><span>Santeke samaṇabrāhmaṇā diṭṭhigatikā. </span></div><p><div class=verse-container id=mnd5:3.3><span>Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasanti. </span></div><p><div class=verse-container id=mnd5:3.4><span>Yathā āgārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; </span></div><p><div class=verse-container id=mnd5:3.5><span>evamevaṁ santeke samaṇabrāhmaṇā diṭṭhigatikā. </span></div><p><div class=verse-container id=mnd5:3.6><span>Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasantīti—</span></div><p><div class=verse-container id=mnd5:3.7><span>paramanti diṭṭhīsu paribbasāno. </span></div><p><div class=verse-container id=mnd5:4.1><span>Yaduttariṁ kurute jantu loketi. </span></div><p><div class=verse-container id=mnd5:4.2><span>Yaditi yaṁ. </span></div><p><div class=verse-container id=mnd5:4.3><span>Uttariṁ kuruteti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti </span></div><p><div class=verse-container id=mnd5:4.4><span>“ayaṁ satthā sabbaññū”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti. </span></div><p><div class=verse-container id=mnd5:4.5><span>“Ayaṁ dhammo svākkhāto …, </span></div><p><div class=verse-container id=mnd5:4.6><span>ayaṁ gaṇo suppaṭipanno …, </span></div><p><div class=verse-container id=mnd5:4.7><span>ayaṁ diṭṭhi bhaddikā …, </span></div><p><div class=verse-container id=mnd5:4.8><span>ayaṁ paṭipadā supaññattā …, </span></div><p><div class=verse-container id=mnd5:4.9><span>ayaṁ maggo niyyāniko”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti nibbatteti abhinibbatteti. </span></div><p><div class=verse-container id=mnd5:4.10><span>Jantūti satto naro …pe… manujo. </span></div><p><div class=verse-container id=mnd5:4.11><span>Loketi apāyaloke …pe… āyatanaloketi—</span></div><p><div class=verse-container id=mnd5:4.12><span>yaduttariṁ kurute jantu loke. </span></div><p><div class=verse-container id=mnd5:5.1><span>Hīnāti aññe tato sabbamāhāti attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe parappavāde khipati ukkhipati parikkhipati. </span></div><p><div class=verse-container id=mnd5:5.2><span>“So satthā na sabbaññū , </span></div><p><div class=verse-container id=mnd5:5.3><span>dhammo na svākkhāto , </span></div><p><div class=verse-container id=mnd5:5.4><span>gaṇo na suppaṭipanno , </span></div><p><div class=verse-container id=mnd5:5.5><span>diṭṭhi na bhaddikā , </span></div><p><div class=verse-container id=mnd5:5.6><span>paṭipadā na supaññattā , </span></div><p><div class=verse-container id=mnd5:5.7><span>maggo na niyyāniko , </span></div><p><div class=verse-container id=mnd5:5.8><span>natthettha suddhi vā visuddhi vā parisuddhi vā mutti vā vimutti vā parimutti vā , </span></div><p><div class=verse-container id=mnd5:5.9><span>natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā , </span></div><p><div class=verse-container id=mnd5:5.10><span>hīnā nihīnā omakā lāmakā chatukkā parittā”ti evamāha evaṁ katheti evaṁ bhaṇati evaṁ dīpayati evaṁ voharatīti—</span></div><p><div class=verse-container id=mnd5:5.11><span>hīnāti aññe tato sabbamāha. </span></div><p><div class=verse-container id=mnd5:6.1><span>Tasmā vivādāni avītivattoti. </span></div><p><div class=verse-container id=mnd5:6.2><span>Tasmāti taṅkāraṇā taṁhetu tappaccayā taṁnidānā. </span></div><p><div class=verse-container id=mnd5:6.3><span>Vivādānīti diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni ca. </span></div><p><div class=verse-container id=mnd5:6.4><span>Avītivattoti anatikkanto asamatikkanto avītivattoti—</span></div><p><div class=verse-container id=mnd5:6.5><span>tasmā vivādāni avītivatto. </span></div><p><div class=verse-container id=mnd5:7.1><span>Tenāha bhagavā—</span></div><p><div class=verse-container id=mnd5:8.1><span>“Paramanti diṭṭhīsu paribbasāno, </span></div><p><div class=verse-container id=mnd5:8.2><span>Yaduttariṁ kurute jantu loke; </span></div><p><div class=verse-container id=mnd5:8.3><span>Hīnāti aññe tato sabbamāha, </span></div><p><div class=verse-container id=mnd5:8.4><span>Tasmā vivādāni avītivatto”ti. </span></div><p><div class=verse-container id=mnd5:9.1><span>Yadattanī passati ānisaṁsaṁ, </span></div><p><div class=verse-container id=mnd5:9.2><span>Diṭṭhe sute sīlavate mute vā; </span></div><p><div class=verse-container id=mnd5:9.3><span>Tadeva so tattha samuggahāya, </span></div><p><div class=verse-container id=mnd5:9.4><span>Nihīnato passati sabbamaññaṁ. </span></div><p><div class=verse-container id=mnd5:10.1><span>Yadattanī passati ānisaṁsaṁ, diṭṭhe sute sīlavate mute vāti. </span></div><p><div class=verse-container id=mnd5:10.2><span>Yadattanīti yaṁ attani. </span></div><p><div class=verse-container id=mnd5:10.3><span>Attā vuccati diṭṭhigataṁ. </span></div><p><div class=verse-container id=mnd5:10.4><span>Attano diṭṭhiyā dve ānisaṁse passati—</span></div><p><div class=verse-container id=mnd5:10.5><span>diṭṭhadhammikañca ānisaṁsaṁ, samparāyikañca ānisaṁsaṁ. </span></div><p><div class=verse-container id=mnd5:10.6><span>Katamo diṭṭhiyā diṭṭhadhammiko ānisaṁso? </span></div><p><div class=verse-container id=mnd5:10.7><span>Yaṁdiṭṭhiko satthā hoti, taṁdiṭṭhikā sāvakā honti. </span></div><p><div class=verse-container id=mnd5:10.8><span>Taṁdiṭṭhikaṁ satthāraṁ sāvakā sakkaronti garuṁ karonti mānenti pūjenti, labhati ca tatonidānaṁ cīvarapiṇḍapātasenāsanagilānapaccayabhesajjaparikkhāraṁ. </span></div><p><div class=verse-container id=mnd5:10.9><span>Ayaṁ diṭṭhiyā diṭṭhadhammiko ānisaṁso. </span></div><p><div class=verse-container id=mnd5:10.10><span>Katamo diṭṭhiyā samparāyiko ānisaṁso? </span></div><p><div class=verse-container id=mnd5:10.11><span>Ayaṁ diṭṭhi alaṁ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā; </span></div><p><div class=verse-container id=mnd5:10.12><span>ayaṁ diṭṭhi alaṁ suddhiyā visuddhiyā parisuddhiyā muttiyā vimuttiyā parimuttiyā; </span></div><p><div class=verse-container id=mnd5:10.13><span>imāya diṭṭhiyā sujjhanti visujjhanti parisujjhanti muccanti vimuccanti parimuccanti; </span></div><p><div class=verse-container id=mnd5:10.14><span>imāya diṭṭhiyā sujjhissāmi visujjhissāmi parisujjhissāmi muccissāmi vimuccissāmi parimuccissāmi āyatiṁ phalapāṭikaṅkhī hoti. </span></div><p><div class=verse-container id=mnd5:10.15><span>Ayaṁ diṭṭhiyā samparāyiko ānisaṁso. </span></div><p><div class=verse-container id=mnd5:10.16><span>Attano diṭṭhiyā ime dve ānisaṁse passati, diṭṭhasuddhiyāpi dve ānisaṁse passati, sutasuddhiyāpi dve ānisaṁse passati, sīlasuddhiyāpi dve ānisaṁse passati, vatasuddhiyāpi dve ānisaṁse passati, mutasuddhiyāpi dve ānisaṁse passati—</span></div><p><div class=verse-container id=mnd5:10.17><span>diṭṭhadhammikañca ānisaṁsaṁ samparāyikañca ānisaṁsaṁ. </span></div><p><div class=verse-container id=mnd5:10.18><span>Katamo mutasuddhiyā diṭṭhadhammiko ānisaṁso? </span></div><p><div class=verse-container id=mnd5:10.19><span>Yaṁdiṭṭhiko satthā hoti taṁdiṭṭhikā sāvakā honti …pe… </span></div><p><div class=verse-container id=mnd5:10.20><span>ayaṁ mutasuddhiyā diṭṭhadhammiko ānisaṁso. </span></div><p><div class=verse-container id=mnd5:10.21><span>Katamo mutasuddhiyā samparāyiko ānisaṁso? </span></div><p><div class=verse-container id=mnd5:10.22><span>Ayaṁ diṭṭhi alaṁ nāgattāya vā …pe… </span></div><p><div class=verse-container id=mnd5:10.23><span>ayaṁ mutasuddhiyā samparāyiko ānisaṁso. </span></div><p><div class=verse-container id=mnd5:10.24><span>Mutasuddhiyāpi ime dve ānisaṁse passati dakkhati oloketi nijjhāyati upaparikkhatīti—</span></div><p><div class=verse-container id=mnd5:10.25><span>yadattanī passati ānisaṁsaṁ diṭṭhe sute sīlavate mute vā. </span></div><p><div class=verse-container id=mnd5:11.1><span>Tadeva so tattha samuggahāyāti. </span></div><p><div class=verse-container id=mnd5:11.2><span>Tadevāti taṁ diṭṭhigataṁ. </span></div><p><div class=verse-container id=mnd5:11.3><span>Tatthāti sakāya diṭṭhiyā sakāya khantiyā sakāya ruciyā sakāya laddhiyā. </span></div><p><div class=verse-container id=mnd5:11.4><span>Samuggahāyāti idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahetvā uggahetvā gaṇhitvā parāmasitvā abhinivisitvāti—</span></div><p><div class=verse-container id=mnd5:11.5><span>tadeva so tattha samuggahāya. </span></div><p><div class=verse-container id=mnd5:12.1><span>Nihīnato passati sabbamaññanti. </span></div><p><div class=verse-container id=mnd5:12.2><span>Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato parittato dissati passati dakkhati oloketi nijjhāyati upaparikkhatīti—</span></div><p><div class=verse-container id=mnd5:12.3><span>nihīnato passati sabbamaññaṁ. </span></div><p><div class=verse-container id=mnd5:13.1><span>Tenāha bhagavā—</span></div><p><div class=verse-container id=mnd5:14.1><span>“Yadattanī passati ānisaṁsaṁ, </span></div><p><div class=verse-container id=mnd5:14.2><span>Diṭṭhe sute sīlavate mute vā; </span></div><p><div class=verse-container id=mnd5:14.3><span>Tadeva so tattha samuggahāya, </span></div><p><div class=verse-container id=mnd5:14.4><span>Nihīnato passati sabbamaññan”ti. </span></div><p><div class=verse-container id=mnd5:15.1><span>Taṁ vāpi ganthaṁ kusalā vadanti, </span></div><p><div class=verse-container id=mnd5:15.2><span>Yaṁ nissito passati hīnamaññaṁ; </span></div><p><div class=verse-container id=mnd5:15.3><span>Tasmā hi diṭṭhaṁ va sutaṁ mutaṁ vā, </span></div><p><div class=verse-container id=mnd5:15.4><span>Sīlabbataṁ bhikkhu na nissayeyya. </span></div><p><div class=verse-container id=mnd5:16.1><span>Taṁ vāpi ganthaṁ kusalā vadantīti. </span></div><p><div class=verse-container id=mnd5:16.2><span>Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evaṁ vadanti—</span></div><p><div class=verse-container id=mnd5:16.3><span>“gantho eso, lagganaṁ etaṁ, bandhanaṁ etaṁ, palibodho eso”ti. </span></div><p><div class=verse-container id=mnd5:16.4><span>Evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—</span></div><p><div class=verse-container id=mnd5:16.5><span>taṁ vāpi ganthaṁ kusalā vadanti. </span></div><p><div class=verse-container id=mnd5:17.1><span>Yaṁ nissito passati hīnamaññanti. </span></div><p><div class=verse-container id=mnd5:17.2><span>Yaṁ nissitoti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissito sannissito allīno upagato ajjhosito adhimutto. </span></div><p><div class=verse-container id=mnd5:17.3><span>Passati hīnamaññanti aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato parittato dissati passati dakkhati oloketi nijjhāyati upanijjhāyati upaparikkhatīti—</span></div><p><div class=verse-container id=mnd5:17.4><span>yaṁ nissito passati hīnamaññaṁ. </span></div><p><div class=verse-container id=mnd5:18.1><span>Tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyyāti. </span></div><p><div class=verse-container id=mnd5:18.2><span>Tasmāti tasmā taṅkāraṇā taṁhetu tappaccayā taṁnidānā diṭṭhaṁ vā diṭṭhasuddhiṁ vā sutaṁ vā sutasuddhiṁ vā mutaṁ vā mutasuddhiṁ vā sīlaṁ vā sīlasuddhiṁ vā vataṁ vā vatasuddhiṁ vā na nissayeyya na gaṇheyya na parāmaseyya nābhiniveseyyāti—</span></div><p><div class=verse-container id=mnd5:18.3><span>tasmā hi diṭṭhaṁ va sutaṁ mutaṁ vā sīlabbataṁ bhikkhu na nissayeyya. </span></div><p><div class=verse-container id=mnd5:19.1><span>Tenāha bhagavā—</span></div><p><div class=verse-container id=mnd5:20.1><span>“Taṁ vāpi ganthaṁ kusalā vadanti, </span></div><p><div class=verse-container id=mnd5:20.2><span>Yaṁ nissito passati hīnamaññaṁ; </span></div><p><div class=verse-container id=mnd5:20.3><span>Tasmā hi diṭṭhaṁ va sutaṁ mutaṁ vā, </span></div><p><div class=verse-container id=mnd5:20.4><span>Sīlabbataṁ bhikkhu na nissayeyyā”ti. </span></div><p><div class=verse-container id=mnd5:21.1><span>Diṭṭhimpi lokasmiṁ na kappayeyya, </span></div><p><div class=verse-container id=mnd5:21.2><span>Ñāṇena vā sīlavatena vāpi; </span></div><p><div class=verse-container id=mnd5:21.3><span>Samoti attānamanūpaneyya, </span></div><p><div class=verse-container id=mnd5:21.4><span>Hīno na maññetha visesi vāpi. </span></div><p><div class=verse-container id=mnd5:22.1><span>Diṭṭhimpi lokasmiṁ na kappayeyya, ñāṇena vā sīlavatena vāpīti. </span></div><p><div class=verse-container id=mnd5:22.2><span>Aṭṭhasamāpattiñāṇena vā pañcābhiññāñāṇena vā micchāñāṇena vā, sīlena vā vatena vā sīlabbatena vā, diṭṭhiṁ na kappayeyya na janeyya na sañjaneyya na nibbatteyya na abhinibbatteyya. </span></div><p><div class=verse-container id=mnd5:22.3><span>Lokasminti apāyaloke …pe… āyatanaloketi—</span></div><p><div class=verse-container id=mnd5:22.4><span>diṭṭhimpi lokasmiṁ na kappayeyya ñāṇena vā sīlavatena vāpi. </span></div><p><div class=verse-container id=mnd5:23.1><span>Samoti attānamanūpaneyyāti. </span></div><p><div class=verse-container id=mnd5:23.2><span>Sadisohamasmīti attānaṁ na upaneyya jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunāti—</span></div><p><div class=verse-container id=mnd5:23.3><span>samoti attānamanūpaneyya. </span></div><p><div class=verse-container id=mnd5:24.1><span>Hīno na maññetha visesi vāpīti. </span></div><p><div class=verse-container id=mnd5:24.2><span>Hīnohamasmīti attānaṁ na upaneyya jātiyā vā gottena vā …pe… aññataraññatarena vā vatthunā. </span></div><p><div class=verse-container id=mnd5:24.3><span>Seyyohamasmīti attānaṁ na upaneyya jātiyā vā gottena vā …pe… aññataraññatarena vā vatthunāti—</span></div><p><div class=verse-container id=mnd5:24.4><span>hīno na maññetha visesi vāpi. </span></div><p><div class=verse-container id=mnd5:25.1><span>Tenāha bhagavā—</span></div><p><div class=verse-container id=mnd5:26.1><span>“Diṭṭhimpi lokasmiṁ na kappayeyya, </span></div><p><div class=verse-container id=mnd5:26.2><span>Ñāṇena vā sīlavatena vāpi; </span></div><p><div class=verse-container id=mnd5:26.3><span>Samoti attānamanūpaneyya, </span></div><p><div class=verse-container id=mnd5:26.4><span>Hīno na maññetha visesi vāpī”ti. </span></div><p><div class=verse-container id=mnd5:27.1><span>Attaṁ pahāya anupādiyāno, </span></div><p><div class=verse-container id=mnd5:27.2><span>Ñāṇenapi so nissayaṁ no karoti; </span></div><p><div class=verse-container id=mnd5:27.3><span>Sa ve viyattesu na vaggasārī, </span></div><p><div class=verse-container id=mnd5:27.4><span>Diṭṭhimpi so na pacceti kiñci. </span></div><p><div class=verse-container id=mnd5:28.1><span>Attaṁ pahāya anupādiyānoti. </span></div><p><div class=verse-container id=mnd5:28.2><span>Attaṁ pahāyāti attadiṭṭhiṁ pahāya. </span></div><p><div class=verse-container id=mnd5:28.3><span>Attaṁ pahāyāti gāhaṁ pahāya. </span></div><p><div class=verse-container id=mnd5:28.4><span>Attaṁ pahāyāti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ pahāya pajahitvā vinodetvā byantiṁ karitvā anabhāvaṁ gametvāti—</span></div><p><div class=verse-container id=mnd5:28.5><span>attaṁ pahāya. </span></div><p><div class=verse-container id=mnd5:28.6><span>Anupādiyānoti catūhi upādānehi anupādiyamāno agaṇhamāno aparāmāsamāno anabhinivisamānoti—</span></div><p><div class=verse-container id=mnd5:28.7><span>attaṁ pahāya anupādiyāno. </span></div><p><div class=verse-container id=mnd5:29.1><span>Ñāṇenapi so nissayaṁ no karotīti aṭṭhasamāpattiñāṇena vā pañcābhiññāñāṇena vā micchāñāṇena vā taṇhānissayaṁ vā diṭṭhinissayaṁ vā na karoti na janeti na sañjaneti na nibbatteti na abhinibbattetīti—</span></div><p><div class=verse-container id=mnd5:29.2><span>ñāṇenapi so nissayaṁ no karoti. </span></div><p><div class=verse-container id=mnd5:30.1><span>Sa ve viyattesu na vaggasārīti sa ve viyattesu bhinnesu dvejjhāpannesu dveḷhakajātesu nānādiṭṭhikesu nānākhantikesu nānārucikesu nānāladdhikesu nānādiṭṭhinissayaṁ nissitesu chandāgatiṁ gacchantesu dosāgatiṁ gacchantesu mohāgatiṁ gacchantesu bhayāgatiṁ gacchantesu na chandāgatiṁ gacchati na dosāgatiṁ gacchati na mohāgatiṁ gacchati na bhayāgatiṁ gacchati na rāgavasena gacchati na dosavasena gacchati na mohavasena gacchati na mānavasena gacchati na diṭṭhivasena gacchati na uddhaccavasena gacchati na vicikicchāvasena gacchati na anusayavasena gacchati na vaggehi dhammehi yāyati niyyati vuyhati saṁharīyatīti—</span></div><p><div class=verse-container id=mnd5:30.2><span>sa ve viyattesu na vaggasārī. </span></div><p><div class=verse-container id=mnd5:31.1><span>Diṭṭhimpi so na pacceti kiñcīti. </span></div><p><div class=verse-container id=mnd5:31.2><span>Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. </span></div><p><div class=verse-container id=mnd5:31.3><span>So kiñci diṭṭhigataṁ na pacceti na paccāgacchatīti—</span></div><p><div class=verse-container id=mnd5:31.4><span>diṭṭhimpi so na pacceti kiñci. </span></div><p><div class=verse-container id=mnd5:32.1><span>Tenāha bhagavā—</span></div><p><div class=verse-container id=mnd5:33.1><span>“Attaṁ pahāya anupādiyāno, </span></div><p><div class=verse-container id=mnd5:33.2><span>Ñāṇenapi so nissayaṁ no karoti; </span></div><p><div class=verse-container id=mnd5:33.3><span>Sa ve viyattesu na vaggasārī, </span></div><p><div class=verse-container id=mnd5:33.4><span>Diṭṭhimpi so na pacceti kiñcī”ti. </span></div><p><div class=verse-container id=mnd5:34.1><span>Yassūbhayante paṇidhīdha natthi, </span></div><p><div class=verse-container id=mnd5:34.2><span>Bhavābhavāya idha vā huraṁ vā; </span></div><p><div class=verse-container id=mnd5:34.3><span>Nivesanā tassa na santi keci, </span></div><p><div class=verse-container id=mnd5:34.4><span>Dhammesu niccheyya samuggahītaṁ. </span></div><p><div class=verse-container id=mnd5:35.1><span>Yassūbhayante paṇidhīdha natthi, bhavābhavāya idha vā huraṁ vāti yassāti arahato khīṇāsavassa. </span></div><p><div class=verse-container id=mnd5:35.2><span>Antoti phasso eko anto, phassasamudayo dutiyo anto; </span></div><p><div class=verse-container id=mnd5:35.3><span>atīto eko anto, anāgato dutiyo anto; </span></div><p><div class=verse-container id=mnd5:35.4><span>sukhā vedanā eko anto, dukkhā vedanā dutiyo anto; </span></div><p><div class=verse-container id=mnd5:35.5><span>nāmaṁ eko anto, rūpaṁ dutiyo anto; </span></div><p><div class=verse-container id=mnd5:35.6><span>cha ajjhattikāni āyatanāni eko anto, cha bāhirāni āyatanāni dutiyo anto; </span></div><p><div class=verse-container id=mnd5:35.7><span>sakkāyo eko anto, sakkāyasamudayo dutiyo anto. </span></div><p><div class=verse-container id=mnd5:35.8><span>Paṇidhi vuccati taṇhā. </span></div><p><div class=verse-container id=mnd5:35.9><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=mnd5:36.1><span>Bhavābhavāyāti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. </span></div><p><div class=verse-container id=mnd5:36.2><span>Idhāti sakattabhāvo, </span></div><p><div class=verse-container id=mnd5:36.3><span>hurāti parattabhāvo; </span></div><p><div class=verse-container id=mnd5:36.4><span>idhāti sakarūpavedanāsaññāsaṅkhāraviññāṇaṁ, </span></div><p><div class=verse-container id=mnd5:36.5><span>hurāti pararūpavedanāsaññāsaṅkhāraviññāṇaṁ; </span></div><p><div class=verse-container id=mnd5:36.6><span>idhāti cha ajjhattikāni āyatanāni, </span></div><p><div class=verse-container id=mnd5:36.7><span>hurāti cha bāhirāni āyatanāni; </span></div><p><div class=verse-container id=mnd5:36.8><span>idhāti manussaloko, </span></div><p><div class=verse-container id=mnd5:36.9><span>hurāti devaloko; </span></div><p><div class=verse-container id=mnd5:36.10><span>idhāti kāmadhātu, </span></div><p><div class=verse-container id=mnd5:36.11><span>hurāti rūpadhātu arūpadhātu; </span></div><p><div class=verse-container id=mnd5:36.12><span>idhāti kāmadhātu rūpadhātu. </span></div><p><div class=verse-container id=mnd5:36.13><span>Hurāti arūpadhātu. </span></div><p><div class=verse-container id=mnd5:36.14><span>Yassūbhayante paṇidhīdha natthi bhavābhavāya idha vā huraṁ vāti. </span></div><p><div class=verse-container id=mnd5:36.15><span>Yassa ubho ante ca bhavābhavāya ca idha hurañca paṇidhi taṇhā natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=mnd5:36.16><span>yassūbhayante paṇidhīdha natthi bhavābhavāya idha vā huraṁ vā. </span></div><p><div class=verse-container id=mnd5:37.1><span>Nivesanā tassa na santi kecīti. </span></div><p><div class=verse-container id=mnd5:37.2><span>Nivesanāti dve nivesanā—</span></div><p><div class=verse-container id=mnd5:37.3><span>taṇhānivesanā ca diṭṭhinivesanā ca …pe… </span></div><p><div class=verse-container id=mnd5:37.4><span>ayaṁ taṇhānivesanā …pe… </span></div><p><div class=verse-container id=mnd5:37.5><span>ayaṁ diṭṭhinivesanā. </span></div><p><div class=verse-container id=mnd5:37.6><span>Tassāti arahato khīṇāsavassa. </span></div><p><div class=verse-container id=mnd5:37.7><span>Nivesanā tassa na santi kecīti nivesanā tassa na santi keci natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=mnd5:37.8><span>nivesanā tassa na santi keci. </span></div><p><div class=verse-container id=mnd5:38.1><span>Dhammesu niccheyya samuggahītanti. </span></div><p><div class=verse-container id=mnd5:38.2><span>Dhammesūti dvāsaṭṭhiyā diṭṭhigatesu. </span></div><p><div class=verse-container id=mnd5:38.3><span>Niccheyyāti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=mnd5:38.4><span>Samuggahītanti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṁ saccaṁ tacchaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—</span></div><p><div class=verse-container id=mnd5:38.5><span>dhammesu niccheyya samuggahītaṁ. </span></div><p><div class=verse-container id=mnd5:39.1><span>Tenāha bhagavā—</span></div><p><div class=verse-container id=mnd5:40.1><span>“Yassūbhayante paṇidhīdha natthi, </span></div><p><div class=verse-container id=mnd5:40.2><span>Bhavābhavāya idha vā huraṁ vā; </span></div><p><div class=verse-container id=mnd5:40.3><span>Nivesanā tassa na santi keci, </span></div><p><div class=verse-container id=mnd5:40.4><span>Dhammesu niccheyya samuggahītan”ti. </span></div><p><div class=verse-container id=mnd5:41.1><span>Tassīdha diṭṭhe va sute mute vā, </span></div><p><div class=verse-container id=mnd5:41.2><span>Pakappitā natthi aṇūpi saññā; </span></div><p><div class=verse-container id=mnd5:41.3><span>Taṁ brāhmaṇaṁ diṭṭhimanādiyānaṁ, </span></div><p><div class=verse-container id=mnd5:41.4><span>Kenīdha lokasmiṁ vikappayeyya. </span></div><p><div class=verse-container id=mnd5:42.1><span>Tassīdha diṭṭhe va sute mute vā, pakappitā natthi aṇūpi saññāti. </span></div><p><div class=verse-container id=mnd5:42.2><span>Tassāti arahato khīṇāsavassa. </span></div><p><div class=verse-container id=mnd5:42.3><span>Tassa diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā saññāpubbaṅgamatā saññāvikappayeyyatā saññāviggahena saññāya uṭṭhapitā samuṭṭhapitā kappitā pakappitā saṅkhatā abhisaṅkhatā saṇṭhapitā, diṭṭhi natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=mnd5:42.4><span>tassīdha diṭṭhe va sute mute vā pakappitā natthi aṇūpi saññā. </span></div><p><div class=verse-container id=mnd5:43.1><span>Taṁ brāhmaṇaṁ diṭṭhimanādiyānanti. </span></div><p><div class=verse-container id=mnd5:43.2><span>Brāhmaṇoti sattannaṁ dhammānaṁ bāhitattā brāhmaṇo—</span></div><p><div class=verse-container id=mnd5:43.3><span>sakkāyadiṭṭhi bāhitā hoti …pe… </span></div><p><div class=verse-container id=mnd5:43.4><span>asito tādi pavuccate sa brahmā. </span></div><p><div class=verse-container id=mnd5:43.5><span>Taṁ brāhmaṇaṁ diṭṭhimanādiyānanti. </span></div><p><div class=verse-container id=mnd5:43.6><span>Taṁ brāhmaṇaṁ diṭṭhimanādiyantaṁ agaṇhantaṁ aparāmasantaṁ anabhinivesantanti—</span></div><p><div class=verse-container id=mnd5:43.7><span>taṁ brāhmaṇaṁ diṭṭhimanādiyānaṁ. </span></div><p><div class=verse-container id=mnd5:44.1><span>Kenīdha lokasmiṁ vikappayeyyāti. </span></div><p><div class=verse-container id=mnd5:44.2><span>Kappāti dve kappā—</span></div><p><div class=verse-container id=mnd5:44.3><span>taṇhākappo ca diṭṭhikappo ca …pe… </span></div><p><div class=verse-container id=mnd5:44.4><span>ayaṁ taṇhākappo …pe… </span></div><p><div class=verse-container id=mnd5:44.5><span>ayaṁ diṭṭhikappo. </span></div><p><div class=verse-container id=mnd5:44.6><span>Tassa taṇhākappo pahīno, diṭṭhikappo paṭinissaṭṭho. </span></div><p><div class=verse-container id=mnd5:44.7><span>Taṇhākappassa pahīnattā, diṭṭhikappassa paṭinissaṭṭhattā kena rāgena kappeyya kena dosena kappeyya kena mohena kappeyya kena mānena kappeyya kāya diṭṭhiyā kappeyya kena uddhaccena kappeyya kāya vicikicchāya kappeyya kehi anusayehi kappeyya—</span></div><p><div class=verse-container id=mnd5:44.8><span>rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. </span></div><p><div class=verse-container id=mnd5:44.9><span>Te abhisaṅkhārā pahīnā. </span></div><p><div class=verse-container id=mnd5:44.10><span>Abhisaṅkhārānaṁ pahīnattā gatiyo kena kappeyya—</span></div><p><div class=verse-container id=mnd5:44.11><span>nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. </span></div><p><div class=verse-container id=mnd5:44.12><span>So hetu natthi paccayo natthi kāraṇaṁ natthi, yena kappeyya vikappeyya vikappaṁ āpajjeyya. </span></div><p><div class=verse-container id=mnd5:44.13><span>Lokasminti apāyaloke …pe… āyatanaloketi—</span></div><p><div class=verse-container id=mnd5:44.14><span>kenīdha lokasmiṁ vikappayeyya. </span></div><p><div class=verse-container id=mnd5:45.1><span>Tenāha bhagavā—</span></div><p><div class=verse-container id=mnd5:46.1><span>“Tassīdha diṭṭhe va sute mute vā, </span></div><p><div class=verse-container id=mnd5:46.2><span>Pakappitā natthi aṇūpi saññā; </span></div><p><div class=verse-container id=mnd5:46.3><span>Taṁ brāhmaṇaṁ diṭṭhimanādiyānaṁ, </span></div><p><div class=verse-container id=mnd5:46.4><span>Kenīdha lokasmiṁ vikappayeyyā”ti. </span></div><p><div class=verse-container id=mnd5:47.1><span>Na kappayanti na purekkharonti, </span></div><p><div class=verse-container id=mnd5:47.2><span>Dhammāpi tesaṁ na paṭicchitāse; </span></div><p><div class=verse-container id=mnd5:47.3><span>Na brāhmaṇo sīlavatena neyyo, </span></div><p><div class=verse-container id=mnd5:47.4><span>Pāraṅgato na pacceti tādī. </span></div><p><div class=verse-container id=mnd5:48.1><span>Na kappayanti na purekkharontīti. </span></div><p><div class=verse-container id=mnd5:48.2><span>Kappāti dve kappā—</span></div><p><div class=verse-container id=mnd5:48.3><span>taṇhākappo ca diṭṭhikappo ca. </span></div><p><div class=verse-container id=mnd5:48.4><span>Katamo taṇhākappo? </span></div><p><div class=verse-container id=mnd5:48.5><span>Yāvatā taṇhāsaṅkhātena sīmakataṁ mariyādikataṁ odhikataṁ pariyantakataṁ pariggahitaṁ mamāyitaṁ—</span></div><p><div class=verse-container id=mnd5:48.6><span>idaṁ mamaṁ, etaṁ mamaṁ, ettakaṁ mamaṁ, ettāvatā mamaṁ, mama rūpā saddā gandhā rasā phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṁ taṇhāvasena mamāyati, yāvatā aṭṭhasatataṇhāvicaritaṁ—</span></div><p><div class=verse-container id=mnd5:48.7><span>ayaṁ taṇhākappo. </span></div><p><div class=verse-container id=mnd5:48.8><span>Katamo diṭṭhikappo? </span></div><p><div class=verse-container id=mnd5:48.9><span>Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho, ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—</span></div><p><div class=verse-container id=mnd5:48.10><span>ayaṁ diṭṭhikappo. </span></div><p><div class=verse-container id=mnd5:48.11><span>Tesaṁ taṇhākappo pahīno, diṭṭhikappo paṭinissaṭṭho. </span></div><p><div class=verse-container id=mnd5:48.12><span>Taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappenti na janenti na sañjanenti na nibbattenti na abhinibbattentīti—</span></div><p><div class=verse-container id=mnd5:48.13><span>na kappayanti. </span></div><p><div class=verse-container id=mnd5:49.1><span>Na purekkharontīti. </span></div><p><div class=verse-container id=mnd5:49.2><span>Purekkhārāti dve purekkhārā—</span></div><p><div class=verse-container id=mnd5:49.3><span>taṇhāpurekkhāro ca diṭṭhipurekkhāro ca …pe… </span></div><p><div class=verse-container id=mnd5:49.4><span>ayaṁ taṇhāpurekkhāro …pe… </span></div><p><div class=verse-container id=mnd5:49.5><span>ayaṁ diṭṭhipurekkhāro. </span></div><p><div class=verse-container id=mnd5:49.6><span>Tesaṁ taṇhāpurekkhāro pahīno, diṭṭhipurekkhāro paṭinissaṭṭho. </span></div><p><div class=verse-container id=mnd5:49.7><span>Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā na diṭṭhiṁ vā purato katvā caranti na taṇhādhajā na taṇhāketū na taṇhādhipateyyā na diṭṭhidhajā na diṭṭhiketū na diṭṭhādhipateyyā. </span></div><p><div class=verse-container id=mnd5:49.8><span>Na taṇhāya vā na diṭṭhiyā vā parivāretvā carantīti—</span></div><p><div class=verse-container id=mnd5:49.9><span>na kappayanti na purekkharonti. </span></div><p><div class=verse-container id=mnd5:50.1><span>Dhammāpi tesaṁ na paṭicchitāseti. </span></div><p><div class=verse-container id=mnd5:50.2><span>Dhammā vuccanti dvāsaṭṭhi diṭṭhigatāni. </span></div><p><div class=verse-container id=mnd5:50.3><span>Tesanti tesaṁ arahantānaṁ khīṇāsavānaṁ. </span></div><p><div class=verse-container id=mnd5:50.4><span>Na paṭicchitāseti “sassato loko, idameva saccaṁ moghamaññan”ti na paṭicchitāse. </span></div><p><div class=verse-container id=mnd5:50.5><span>“Asassato loko … </span></div><p><div class=verse-container id=mnd5:50.6><span>antavā loko … </span></div><p><div class=verse-container id=mnd5:50.7><span>anantavā loko … </span></div><p><div class=verse-container id=mnd5:50.8><span>taṁ jīvaṁ taṁ sarīraṁ … </span></div><p><div class=verse-container id=mnd5:50.9><span>aññaṁ jīvaṁ aññaṁ sarīraṁ … </span></div><p><div class=verse-container id=mnd5:50.10><span>hoti tathāgato paraṁ maraṇā … </span></div><p><div class=verse-container id=mnd5:50.11><span>na hoti tathāgato paraṁ maraṇā … </span></div><p><div class=verse-container id=mnd5:50.12><span>hoti ca na ca hoti tathāgato paraṁ maraṇā … </span></div><p><div class=verse-container id=mnd5:50.13><span>neva hoti na na hoti tathāgato paraṁ maraṇā, idameva saccaṁ moghamaññan”ti na paṭicchitāseti—</span></div><p><div class=verse-container id=mnd5:50.14><span>dhammāpi tesaṁ na paṭicchitāse. </span></div><p><div class=verse-container id=mnd5:51.1><span>Na brāhmaṇo sīlavatena neyyoti. </span></div><p><div class=verse-container id=mnd5:51.2><span>Nāti paṭikkhepo. </span></div><p><div class=verse-container id=mnd5:51.3><span>Brāhmaṇoti sattannaṁ dhammānaṁ bāhitattā brāhmaṇo—</span></div><p><div class=verse-container id=mnd5:51.4><span>sakkāyadiṭṭhi bāhitā hoti …pe… </span></div><p><div class=verse-container id=mnd5:51.5><span>asito tādi vuccate sa brahmā. </span></div><p><div class=verse-container id=mnd5:51.6><span>Na brāhmaṇo sīlavatena neyyoti. </span></div><p><div class=verse-container id=mnd5:51.7><span>Brāhmaṇo sīlena vā vatena vā sīlabbatena vā na yāyati na niyyati na vuyhati na saṁharīyatīti—</span></div><p><div class=verse-container id=mnd5:51.8><span>na brāhmaṇo sīlavatena neyyo. </span></div><p><div class=verse-container id=mnd5:52.1><span>Pāraṅgato na pacceti tādīti. </span></div><p><div class=verse-container id=mnd5:52.2><span>Pāraṁ vuccati amataṁ nibbānaṁ. </span></div><p><div class=verse-container id=mnd5:52.3><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=mnd5:52.4><span>So pāraṅgato pārappatto antagato antappatto koṭigato koṭippatto (vitthāro) jātimaraṇasaṁsāro, natthi tassa punabbhavoti—</span></div><p><div class=verse-container id=mnd5:52.5><span>pāraṅgato. </span></div><p><div class=verse-container id=mnd5:52.6><span>Na paccetīti sotāpattimaggena ye kilesā pahīnā, te kilese na puneti na pacceti na paccāgacchati. </span></div><p><div class=verse-container id=mnd5:52.7><span>Sakadāgāmimaggena ye kilesā pahīnā, te kilese na puneti na pacceti na paccāgacchati. </span></div><p><div class=verse-container id=mnd5:52.8><span>Anāgāmimaggena ye kilesā pahīnā, te kilese na puneti na pacceti na paccāgacchati. </span></div><p><div class=verse-container id=mnd5:52.9><span>Arahattamaggena ye kilesā pahīnā, te kilese na puneti na pacceti na paccāgacchatīti—</span></div><p><div class=verse-container id=mnd5:52.10><span>pāraṅgato na pacceti. </span></div><p><div class=verse-container id=mnd5:52.11><span>Tādīti arahā pañcahākārehi tādī—</span></div><p><div class=verse-container id=mnd5:52.12><span>iṭṭhāniṭṭhe tādī, cattāvīti tādī, tiṇṇāvīti tādī, muttāvīti tādī, taṁniddesā tādī. </span></div><p><div class=verse-container id=mnd5:53.1><span>Kathaṁ arahā iṭṭhāniṭṭhe tādī? </span></div><p><div class=verse-container id=mnd5:53.2><span>Arahā lābhepi tādī, alābhepi tādī, yasepi tādī, ayasepi tādī, pasaṁsāyapi tādī, nindāyapi tādī, sukhepi tādī, dukkhepi tādī. </span></div><p><div class=verse-container id=mnd5:53.3><span>Ekañce bāhaṁ gandhena limpeyyuṁ, ekañce bāhaṁ vāsiyā taccheyyuṁ—</span></div><p><div class=verse-container id=mnd5:53.4><span>amusmiṁ natthi rāgo, amusmiṁ natthi paṭighaṁ, anunayapaṭighavippahīno ugghātinighātivītivatto anurodhavirodhasamatikkanto. </span></div><p><div class=verse-container id=mnd5:53.5><span>Evaṁ arahā iṭṭhāniṭṭhe tādī. </span></div><p><div class=verse-container id=mnd5:54.1><span>Kathaṁ arahā cattāvīti tādī? </span></div><p><div class=verse-container id=mnd5:54.2><span>Arahato rāgo catto vanto mutto pahīno paṭinissaṭṭho. </span></div><p><div class=verse-container id=mnd5:54.3><span>Doso … </span></div><p><div class=verse-container id=mnd5:54.4><span>moho … </span></div><p><div class=verse-container id=mnd5:54.5><span>kodho … </span></div><p><div class=verse-container id=mnd5:54.6><span>upanāho … </span></div><p><div class=verse-container id=mnd5:54.7><span>makkho … </span></div><p><div class=verse-container id=mnd5:54.8><span>paḷāso … </span></div><p><div class=verse-container id=mnd5:54.9><span>issā … </span></div><p><div class=verse-container id=mnd5:54.10><span>macchariyaṁ … </span></div><p><div class=verse-container id=mnd5:54.11><span>māyā … </span></div><p><div class=verse-container id=mnd5:54.12><span>sāṭheyyaṁ … </span></div><p><div class=verse-container id=mnd5:54.13><span>thambho … </span></div><p><div class=verse-container id=mnd5:54.14><span>sārambho … </span></div><p><div class=verse-container id=mnd5:54.15><span>māno … </span></div><p><div class=verse-container id=mnd5:54.16><span>atimāno … </span></div><p><div class=verse-container id=mnd5:54.17><span>mado … </span></div><p><div class=verse-container id=mnd5:54.18><span>pamādo … </span></div><p><div class=verse-container id=mnd5:54.19><span>sabbe kilesā … </span></div><p><div class=verse-container id=mnd5:54.20><span>sabbe duccaritā … </span></div><p><div class=verse-container id=mnd5:54.21><span>sabbe darathā … </span></div><p><div class=verse-container id=mnd5:54.22><span>sabbe pariḷāhā … </span></div><p><div class=verse-container id=mnd5:54.23><span>sabbe santāpā … </span></div><p><div class=verse-container id=mnd5:54.24><span>sabbākusalābhisaṅkhārā cattā vantā muttā pahīnā paṭinissaṭṭhā. </span></div><p><div class=verse-container id=mnd5:54.25><span>Evaṁ arahā cattāvīti tādī. </span></div><p><div class=verse-container id=mnd5:55.1><span>Kathaṁ arahā tiṇṇāvīti tādī? </span></div><p><div class=verse-container id=mnd5:55.2><span>Arahā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbaṁ saṁsārapathaṁ tiṇṇo uttiṇṇo nittiṇṇo atikkanto samatikkanto vītivatto. </span></div><p><div class=verse-container id=mnd5:55.3><span>So vuṭṭhavāso ciṇṇacaraṇo jātimaraṇasaṁsāro, natthi tassa punabbhavoti. </span></div><p><div class=verse-container id=mnd5:55.4><span>Evaṁ arahā tiṇṇāvīti tādī. </span></div><p><div class=verse-container id=mnd5:56.1><span>Kathaṁ arahā muttāvīti tādī? </span></div><p><div class=verse-container id=mnd5:56.2><span>Arahato rāgā cittaṁ muttaṁ vimuttaṁ suvimuttaṁ, </span></div><p><div class=verse-container id=mnd5:56.3><span>dosā cittaṁ muttaṁ vimuttaṁ suvimuttaṁ, </span></div><p><div class=verse-container id=mnd5:56.4><span>mohā cittaṁ muttaṁ vimuttaṁ suvimuttaṁ, </span></div><p><div class=verse-container id=mnd5:56.5><span>kodhā … </span></div><p><div class=verse-container id=mnd5:56.6><span>upanāhā … </span></div><p><div class=verse-container id=mnd5:56.7><span>makkhā … </span></div><p><div class=verse-container id=mnd5:56.8><span>paḷāsā … </span></div><p><div class=verse-container id=mnd5:56.9><span>issāya … </span></div><p><div class=verse-container id=mnd5:56.10><span>macchariyā … </span></div><p><div class=verse-container id=mnd5:56.11><span>māyāya … </span></div><p><div class=verse-container id=mnd5:56.12><span>sāṭheyyā … </span></div><p><div class=verse-container id=mnd5:56.13><span>thambhā … </span></div><p><div class=verse-container id=mnd5:56.14><span>sārambhā … </span></div><p><div class=verse-container id=mnd5:56.15><span>mānā … </span></div><p><div class=verse-container id=mnd5:56.16><span>atimānā … </span></div><p><div class=verse-container id=mnd5:56.17><span>madā … </span></div><p><div class=verse-container id=mnd5:56.18><span>pamādā … </span></div><p><div class=verse-container id=mnd5:56.19><span>sabbakilesehi … </span></div><p><div class=verse-container id=mnd5:56.20><span>sabbaduccaritehi … </span></div><p><div class=verse-container id=mnd5:56.21><span>sabbadarathehi … </span></div><p><div class=verse-container id=mnd5:56.22><span>sabbapariḷāhehi … </span></div><p><div class=verse-container id=mnd5:56.23><span>sabbasantāpehi … </span></div><p><div class=verse-container id=mnd5:56.24><span>sabbākusalābhisaṅkhārehi cittaṁ muttaṁ vimuttaṁ suvimuttaṁ. </span></div><p><div class=verse-container id=mnd5:56.25><span>Evaṁ arahā muttāvīti tādī. </span></div><p><div class=verse-container id=mnd5:57.1><span>Kathaṁ arahā taṁniddesā tādī? </span></div><p><div class=verse-container id=mnd5:57.2><span>Arahā sīle sati sīlavāti taṁniddesā tādī; </span></div><p><div class=verse-container id=mnd5:57.3><span>saddhāya sati saddhoti taṁniddesā tādī; </span></div><p><div class=verse-container id=mnd5:57.4><span>vīriye sati vīriyavāti taṁniddesā tādī; </span></div><p><div class=verse-container id=mnd5:57.5><span>satiyā sati satimāti taṁniddesā tādī; </span></div><p><div class=verse-container id=mnd5:57.6><span>samādhimhi sati samāhitoti taṁniddesā tādī; </span></div><p><div class=verse-container id=mnd5:57.7><span>paññāya sati paññavāti taṁniddesā tādī; </span></div><p><div class=verse-container id=mnd5:57.8><span>vijjāya sati tevijjoti taṁniddesā tādī; </span></div><p><div class=verse-container id=mnd5:57.9><span>abhiññāya sati chaḷabhiññoti taṁniddesā tādī. </span></div><p><div class=verse-container id=mnd5:57.10><span>Evaṁ arahā taṁniddesā tādīti—</span></div><p><div class=verse-container id=mnd5:57.11><span>pāraṅgato na pacceti tādī. </span></div><p><div class=verse-container id=mnd5:58.1><span>Tenāha bhagavā—</span></div><p><div class=verse-container id=mnd5:59.1><span>“Na kappayanti na purekkharonti, </span></div><p><div class=verse-container id=mnd5:59.2><span>Dhammāpi tesaṁ na paṭicchitāse; </span></div><p><div class=verse-container id=mnd5:59.3><span>Na brāhmaṇo sīlavatena neyyo, </span></div><p><div class=verse-container id=mnd5:59.4><span>Pāraṅgato na pacceti tādī”ti. </span></div><p><div class=verse-container id=mnd5:60.1><span>Paramaṭṭhakasuttaniddeso pañcamo. </span></div><div class=flex-between><a href=/canon/en/pli/ms/sutta/kn/mnd/mnd0004.html>Previous</a><a href=/canon/en/pli/ms/sutta/kn/mnd/mnd0006.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>