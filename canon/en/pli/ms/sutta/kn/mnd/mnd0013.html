<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/mnd.html> Mahāniddesa </a></ul></nav><main class=container><p>From:<div class=flex-between><a href=/canon/en/pli/ms/sutta/kn/mnd/mnd0012.html>Previous</a><a href=/canon/en/pli/ms/sutta/kn/mnd/mnd0014.html>Next</a></div><p><div class=verse-container id=mnd13:0.1><span>Mahāniddesa </span></div><p><div class=verse-container id=mnd13:0.2><span>Aṭṭhakavagga </span></div><p><div class=verse-container id=mnd13:0.3><span class=big-bold>13. Mahābyūhasuttaniddesa </span></div><p><div class=verse-container id=mnd13:1.1><span>Atha mahābyūhasuttaniddesaṁ vakkhati—</span></div><p><div class=verse-container id=mnd13:2.1><span>Ye kecime diṭṭhiparibbasānā, </span></div><p><div class=verse-container id=mnd13:2.2><span>Idameva saccanti ca vādayanti; </span></div><p><div class=verse-container id=mnd13:2.3><span>Sabbeva te nindamanvānayanti, </span></div><p><div class=verse-container id=mnd13:2.4><span>Atho pasaṁsampi labhanti tattha. </span></div><p><div class=verse-container id=mnd13:3.1><span>Ye kecime diṭṭhiparibbasānāti. </span></div><p><div class=verse-container id=mnd13:3.2><span>Ye kecīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—</span></div><p><div class=verse-container id=mnd13:3.3><span>ye kecīti. </span></div><p><div class=verse-container id=mnd13:3.4><span>Diṭṭhiparibbasānāti. </span></div><p><div class=verse-container id=mnd13:3.5><span>Santeke samaṇabrāhmaṇā diṭṭhigatikā; </span></div><p><div class=verse-container id=mnd13:3.6><span>te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasanti. </span></div><p><div class=verse-container id=mnd13:3.7><span>Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; </span></div><p><div class=verse-container id=mnd13:3.8><span>evamevaṁ santeke …pe… </span></div><p><div class=verse-container id=mnd13:3.9><span>parivasantīti—</span></div><p><div class=verse-container id=mnd13:3.10><span>ye kecime diṭṭhiparibbasānā. </span></div><p><div class=verse-container id=mnd13:4.1><span>Idameva saccanti ca vādayantīti. </span></div><p><div class=verse-container id=mnd13:4.2><span>“Sassato loko, idameva saccaṁ moghamaññan”ti vadanti kathenti bhaṇanti dīpayanti voharanti. </span></div><p><div class=verse-container id=mnd13:4.3><span>“Asassato loko …pe… </span></div><p><div class=verse-container id=mnd13:4.4><span>neva hoti na na hoti tathāgato paraṁ maraṇā, idameva saccaṁ moghamaññan”ti vadanti kathenti bhaṇanti dīpayanti voharantīti—</span></div><p><div class=verse-container id=mnd13:4.5><span>idameva saccanti ca vādayanti. </span></div><p><div class=verse-container id=mnd13:5.1><span>Sabbeva te nindamanvānayantīti. </span></div><p><div class=verse-container id=mnd13:5.2><span>Sabbeva te samaṇabrāhmaṇā nindameva anventi, garahameva anventi, akittimeva anventi; </span></div><p><div class=verse-container id=mnd13:5.3><span>sabbe ninditāyeva honti, garahitāyeva honti, akittitāyeva hontīti—</span></div><p><div class=verse-container id=mnd13:5.4><span>sabbeva te nindamanvānayanti. </span></div><p><div class=verse-container id=mnd13:6.1><span>Atho pasaṁsampi labhanti tatthāti. </span></div><p><div class=verse-container id=mnd13:6.2><span>Tattha sakāya diṭṭhiyā sakāya khantiyā sakāya ruciyā sakāya laddhiyā pasaṁsaṁ thomanaṁ kittiṁ vaṇṇahārikaṁ labhanti paṭilabhanti upagacchanti vindantīti—</span></div><p><div class=verse-container id=mnd13:6.3><span>atho pasaṁsampi labhanti tattha. </span></div><p><div class=verse-container id=mnd13:7.1><span>Tenāha so nimmito—</span></div><p><div class=verse-container id=mnd13:8.1><span>“Ye kecime diṭṭhiparibbasānā, </span></div><p><div class=verse-container id=mnd13:8.2><span>Idameva saccanti ca vādayanti; </span></div><p><div class=verse-container id=mnd13:8.3><span>Sabbeva te nindamanvānayanti, </span></div><p><div class=verse-container id=mnd13:8.4><span>Atho pasaṁsampi labhanti tatthā”ti. </span></div><p><div class=verse-container id=mnd13:9.1><span>Appañhi etaṁ na alaṁ samāya, </span></div><p><div class=verse-container id=mnd13:9.2><span>Duve vivādassa phalāni brūmi; </span></div><p><div class=verse-container id=mnd13:9.3><span>Etampi disvā na vivādayetha, </span></div><p><div class=verse-container id=mnd13:9.4><span>Khemābhipassaṁ avivādabhūmiṁ. </span></div><p><div class=verse-container id=mnd13:10.1><span>Appañhi etaṁ na alaṁ samāyāti. </span></div><p><div class=verse-container id=mnd13:10.2><span>Appañhi etanti appakaṁ etaṁ, omakaṁ etaṁ, thokakaṁ etaṁ, lāmakaṁ etaṁ, chatukkaṁ etaṁ, parittakaṁ etanti—</span></div><p><div class=verse-container id=mnd13:10.3><span>appañhi etaṁ. </span></div><p><div class=verse-container id=mnd13:10.4><span>Na alaṁ samāyāti nālaṁ rāgassa samāya, dosassa samāya, mohassa samāya, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṁ … sabbaduccaritānaṁ … sabbadarathānaṁ … sabbapariḷāhānaṁ … sabbasantāpānaṁ … sabbākusalābhisaṅkhārānaṁ samāya upasamāya vūpasamāya nibbānāya paṭinissaggāya paṭipassaddhiyāti—</span></div><p><div class=verse-container id=mnd13:10.5><span>appañhi etaṁ na alaṁ samāya. </span></div><p><div class=verse-container id=mnd13:11.1><span>Duve vivādassa phalāni brūmīti. </span></div><p><div class=verse-container id=mnd13:11.2><span>Diṭṭhikalahassa diṭṭhibhaṇḍanassa diṭṭhiviggahassa diṭṭhivivādassa diṭṭhimedhagassa dve phalāni honti—</span></div><p><div class=verse-container id=mnd13:11.3><span>jayaparājayo hoti, lābhālābho hoti, yasāyaso hoti, nindāpasaṁso hoti, sukhadukkhaṁ hoti, somanassadomanassaṁ hoti, iṭṭhāniṭṭhaṁ hoti, anunayapaṭighaṁ hoti, ugghātinigghāti hoti, anurodhavirodho hoti. </span></div><p><div class=verse-container id=mnd13:11.4><span>Atha vā taṁ kammaṁ nirayasaṁvattanikaṁ, tiracchānayonisaṁvattanikaṁ, pettivisayasaṁvattanikanti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</span></div><p><div class=verse-container id=mnd13:11.5><span>duve vivādassa phalāni brūmi. </span></div><p><div class=verse-container id=mnd13:12.1><span>Etampi disvā na vivādayethāti. </span></div><p><div class=verse-container id=mnd13:12.2><span>Etampi disvāti etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—</span></div><p><div class=verse-container id=mnd13:12.3><span>etampi disvā. </span></div><p><div class=verse-container id=mnd13:12.4><span>Na vivādayethāti na kalahaṁ kareyya, na bhaṇḍanaṁ kareyya, na viggahaṁ kareyya, na vivādaṁ kareyya, na medhagaṁ kareyya, kalahaṁ bhaṇḍanaṁ viggahaṁ vivādaṁ medhagaṁ pajaheyya vinodeyya byantiṁ kareyya anabhāvaṁ gameyya, kalahā bhaṇḍanā viggahā vivādā medhagā ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—</span></div><p><div class=verse-container id=mnd13:12.5><span>etampi disvā na vivādayetha. </span></div><p><div class=verse-container id=mnd13:13.1><span>Khemābhipassaṁ avivādabhūminti. </span></div><p><div class=verse-container id=mnd13:13.2><span>Avivādabhūmiṁ vuccati amataṁ nibbānaṁ. </span></div><p><div class=verse-container id=mnd13:13.3><span>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. </span></div><p><div class=verse-container id=mnd13:13.4><span>Etaṁ avivādabhūmiṁ khemato tāṇato leṇato saraṇato abhayato accutato amatato nibbānato passanto dakkhanto olokento nijjhāyanto upaparikkhantoti—</span></div><p><div class=verse-container id=mnd13:13.5><span>khemābhipassaṁ avivādabhūmiṁ. </span></div><p><div class=verse-container id=mnd13:14.1><span>Tenāha bhagavā—</span></div><p><div class=verse-container id=mnd13:15.1><span>“Appañhi etaṁ na alaṁ samāya, </span></div><p><div class=verse-container id=mnd13:15.2><span>Duve vivādassa phalāni brūmi; </span></div><p><div class=verse-container id=mnd13:15.3><span>Etampi disvā na vivādayetha, </span></div><p><div class=verse-container id=mnd13:15.4><span>Khemābhipassaṁ avivādabhūmin”ti. </span></div><p><div class=verse-container id=mnd13:16.1><span>Yā kācimā sammutiyo puthujjā, </span></div><p><div class=verse-container id=mnd13:16.2><span>Sabbāva etā na upeti vidvā; </span></div><p><div class=verse-container id=mnd13:16.3><span>Anūpayo so upayaṁ kimeyya, </span></div><p><div class=verse-container id=mnd13:16.4><span>Diṭṭhe sute khantimakubbamāno. </span></div><p><div class=verse-container id=mnd13:17.1><span>Yā kācimā sammutiyo puthujjāti. </span></div><p><div class=verse-container id=mnd13:17.2><span>Yā kācīti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—</span></div><p><div class=verse-container id=mnd13:17.3><span>yā kācīti. </span></div><p><div class=verse-container id=mnd13:17.4><span>Sammutiyoti. </span></div><p><div class=verse-container id=mnd13:17.5><span>Sammutiyo vuccanti dvāsaṭṭhi diṭṭhigatāni diṭṭhisammutiyo. </span></div><p><div class=verse-container id=mnd13:17.6><span>Puthujjāti puthujjanehi janitā sammutiyoti puthujjā, puthu nānājanehi janitā vā sammutiyoti puthujjāti—</span></div><p><div class=verse-container id=mnd13:17.7><span>yā kācimā sammutiyo puthujjā. </span></div><p><div class=verse-container id=mnd13:18.1><span>Sabbāva etā na upeti vidvāti. </span></div><p><div class=verse-container id=mnd13:18.2><span>Vidvā vijjāgato ñāṇī vibhāvī medhāvī. </span></div><p><div class=verse-container id=mnd13:18.3><span>Sabbāva etā diṭṭhisammutiyo neti na upeti na upagacchati na gaṇhāti na parāmasati nābhinivisatīti—</span></div><p><div class=verse-container id=mnd13:18.4><span>sabbāva etā na upeti vidvā. </span></div><p><div class=verse-container id=mnd13:19.1><span>Anūpayo so upayaṁ kimeyyāti. </span></div><p><div class=verse-container id=mnd13:19.2><span>Upayoti dve upayā—</span></div><p><div class=verse-container id=mnd13:19.3><span>taṇhūpayo ca diṭṭhūpayo ca …pe… </span></div><p><div class=verse-container id=mnd13:19.4><span>ayaṁ taṇhūpayo …pe… </span></div><p><div class=verse-container id=mnd13:19.5><span>ayaṁ diṭṭhūpayo. </span></div><p><div class=verse-container id=mnd13:19.6><span>Tassa taṇhūpayo pahīno, diṭṭhūpayo paṭinissaṭṭho; </span></div><p><div class=verse-container id=mnd13:19.7><span>taṇhūpayassa pahīnattā, diṭṭhūpayassa paṭinissaṭṭhattā anūpayo puggalo kiṁ rūpaṁ upeyya upagaccheyya gaṇheyya parāmaseyya abhiniveseyya attā meti. </span></div><p><div class=verse-container id=mnd13:19.8><span>Kiṁ vedanaṁ … </span></div><p><div class=verse-container id=mnd13:19.9><span>kiṁ saññaṁ … </span></div><p><div class=verse-container id=mnd13:19.10><span>kiṁ saṅkhāre … </span></div><p><div class=verse-container id=mnd13:19.11><span>kiṁ viññāṇaṁ … </span></div><p><div class=verse-container id=mnd13:19.12><span>kiṁ gatiṁ … </span></div><p><div class=verse-container id=mnd13:19.13><span>kiṁ upapattiṁ … </span></div><p><div class=verse-container id=mnd13:19.14><span>kiṁ paṭisandhiṁ … </span></div><p><div class=verse-container id=mnd13:19.15><span>kiṁ bhavaṁ … </span></div><p><div class=verse-container id=mnd13:19.16><span>kiṁ saṁsāraṁ … </span></div><p><div class=verse-container id=mnd13:19.17><span>kiṁ vaṭṭaṁ upeyya upagaccheyya gaṇheyya parāmaseyya abhiniveseyyāti—</span></div><p><div class=verse-container id=mnd13:19.18><span>anūpayo so upayaṁ kimeyya. </span></div><p><div class=verse-container id=mnd13:20.1><span>Diṭṭhe sute khantimakubbamānoti. </span></div><p><div class=verse-container id=mnd13:20.2><span>Diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā khantiṁ akubbamāno chandaṁ akubbamāno pemaṁ akubbamāno rāgaṁ akubbamāno ajanayamāno asañjanayamāno anibbattayamāno anabhinibbattayamānoti—</span></div><p><div class=verse-container id=mnd13:20.3><span>diṭṭhe sute khantimakubbamāno. </span></div><p><div class=verse-container id=mnd13:21.1><span>Tenāha bhagavā—</span></div><p><div class=verse-container id=mnd13:22.1><span>“Yā kācimā sammutiyo puthujjā, </span></div><p><div class=verse-container id=mnd13:22.2><span>Sabbāva etā na upeti vidvā; </span></div><p><div class=verse-container id=mnd13:22.3><span>Anūpayo so upayaṁ kimeyya, </span></div><p><div class=verse-container id=mnd13:22.4><span>Diṭṭhe sute khantimakubbamāno”ti. </span></div><p><div class=verse-container id=mnd13:23.1><span>Sīluttamā saññamenāhu suddhiṁ, </span></div><p><div class=verse-container id=mnd13:23.2><span>Vataṁ samādāya upaṭṭhitāse; </span></div><p><div class=verse-container id=mnd13:23.3><span>Idheva sikkhema athassa suddhiṁ, </span></div><p><div class=verse-container id=mnd13:23.4><span>Bhavūpanītā kusalāvadānā. </span></div><p><div class=verse-container id=mnd13:24.1><span>Sīluttamā saññamenāhu suddhinti. </span></div><p><div class=verse-container id=mnd13:24.2><span>Santeke samaṇabrāhmaṇā sīluttamavādā; </span></div><p><div class=verse-container id=mnd13:24.3><span>te sīlamattena saññamamattena saṁvaramattena avītikkamamattena suddhiṁ visuddhiṁ parivisuddhiṁ, muttiṁ vimuttiṁ parivimuttiṁ āhaṁsu vadanti kathenti bhaṇanti dīpayanti voharanti. </span></div><p><div class=verse-container id=mnd13:25.1><span>Samaṇamuṇḍikāputto evamāha—</span></div><p><div class=verse-container id=mnd13:25.2><span>“catūhi kho ahaṁ, gahapati, dhammehi samannāgataṁ purisapuggalaṁ paññapemi sampannakusalaṁ paramakusalaṁ uttamapattipattaṁ samaṇaṁ ayojjhaṁ. </span></div><p><div class=verse-container id=mnd13:25.3><span>Katamehi catūhi? </span></div><p><div class=verse-container id=mnd13:25.4><span>Idha, gahapati, na kāyena pāpakammaṁ karoti, na pāpikaṁ vācaṁ bhāsati, na pāpakaṁ saṅkappaṁ saṅkappeti, na pāpakaṁ ājīvaṁ ājīvati. </span></div><p><div class=verse-container id=mnd13:25.5><span>Imehi kho ahaṁ, gahapati, catūhi dhammehi samannāgataṁ purisapuggalaṁ paññapemi sampannakusalaṁ paramakusalaṁ uttamapattipattaṁ samaṇaṁ ayojjhaṁ; </span></div><p><div class=verse-container id=mnd13:25.6><span>evamevaṁ santeke samaṇabrāhmaṇā sīluttamavādā; </span></div><p><div class=verse-container id=mnd13:25.7><span>te sīlamattena saññamamattena saṁvaramattena avītikkamamattena suddhiṁ visuddhiṁ parisuddhiṁ, muttiṁ vimuttiṁ parimuttiṁ āhaṁsu vadanti kathenti bhaṇanti dīpayanti voharantī”ti—</span></div><p><div class=verse-container id=mnd13:25.8><span>sīluttamā saññamenāhu suddhiṁ. </span></div><p><div class=verse-container id=mnd13:26.1><span>Vataṁ samādāya upaṭṭhitāseti. </span></div><p><div class=verse-container id=mnd13:26.2><span>Vatanti hatthivataṁ vā assavataṁ vā govataṁ vā kukkuravataṁ vā kākavataṁ vā vāsudevavataṁ vā baladevavataṁ vā puṇṇabhaddavataṁ vā maṇibhaddavataṁ vā aggivataṁ vā nāgavataṁ vā supaṇṇavataṁ vā yakkhavataṁ vā asuravataṁ vā gandhabbavataṁ vā mahārājavataṁ vā candavataṁ vā sūriyavataṁ vā indavataṁ vā brahmavataṁ vā devavataṁ vā disāvataṁ vā ādāya samādāya ādiyitvā samādiyitvā gaṇhitvā parāmasitvā abhinivisitvā upaṭṭhitā paccupaṭṭhitā allīnā upagatā ajjhositā adhimuttāti—</span></div><p><div class=verse-container id=mnd13:26.3><span>vataṁ samādāya upaṭṭhitāse. </span></div><p><div class=verse-container id=mnd13:27.1><span>Idheva sikkhema athassa suddhinti. </span></div><p><div class=verse-container id=mnd13:27.2><span>Idhāti sakāya diṭṭhiyā sakāya khantiyā sakāya ruciyā sakāya laddhiyā. </span></div><p><div class=verse-container id=mnd13:27.3><span>Sikkhemāti sikkhema ācarema samācarema samādāya vattemāti—</span></div><p><div class=verse-container id=mnd13:27.4><span>idheva sikkhema. </span></div><p><div class=verse-container id=mnd13:27.5><span>Athassa suddhinti athassa suddhiṁ visuddhiṁ parisuddhiṁ, muttiṁ vimuttiṁ parimuttinti—</span></div><p><div class=verse-container id=mnd13:27.6><span>idheva sikkhema athassa suddhiṁ. </span></div><p><div class=verse-container id=mnd13:28.1><span>Bhavūpanītā kusalāvadānāti. </span></div><p><div class=verse-container id=mnd13:28.2><span>Bhavūpanītāti bhavūpanītā bhavūpagatā bhavajjhositā bhavādhimuttāti—</span></div><p><div class=verse-container id=mnd13:28.3><span>bhavūpanītā. </span></div><p><div class=verse-container id=mnd13:28.4><span>Kusalāvadānāti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—</span></div><p><div class=verse-container id=mnd13:28.5><span>bhavūpanītā kusalāvadānā. </span></div><p><div class=verse-container id=mnd13:29.1><span>Tenāha bhagavā—</span></div><p><div class=verse-container id=mnd13:30.1><span>“Sīluttamā saññamenāhu suddhiṁ, </span></div><p><div class=verse-container id=mnd13:30.2><span>Vataṁ samādāya upaṭṭhitāse; </span></div><p><div class=verse-container id=mnd13:30.3><span>Idheva sikkhema athassa suddhiṁ, </span></div><p><div class=verse-container id=mnd13:30.4><span>Bhavūpanītā kusalāvadānā”ti. </span></div><p><div class=verse-container id=mnd13:31.1><span>Sace cuto sīlavatato hoti, </span></div><p><div class=verse-container id=mnd13:31.2><span>Pavedhatī kamma virādhayitvā; </span></div><p><div class=verse-container id=mnd13:31.3><span>Pajappatī patthayatī ca suddhiṁ, </span></div><p><div class=verse-container id=mnd13:31.4><span>Satthāva hīno pavasaṁ gharamhā. </span></div><p><div class=verse-container id=mnd13:32.1><span>Sace cuto sīlavatato hotīti. </span></div><p><div class=verse-container id=mnd13:32.2><span>Dvīhi kāraṇehi sīlavatato cavati—</span></div><p><div class=verse-container id=mnd13:32.3><span>paravicchindanāya vā cavati, anabhisambhuṇanto vā cavati. </span></div><p><div class=verse-container id=mnd13:32.4><span>Kathaṁ paravicchindanāya cavati? </span></div><p><div class=verse-container id=mnd13:32.5><span>Paro vicchindati so satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā, mutti vā vimutti vā parimutti vā, natthettha sujjhanti vā visujjhanti vā parisujjhanti vā, muccanti vā vimuccanti vā, parimuccanti vā, hīnā nihīnā omakā lāmakā chatukkā parittāti. </span></div><p><div class=verse-container id=mnd13:32.6><span>Evaṁ paro vicchindati. </span></div><p><div class=verse-container id=mnd13:32.7><span>Evaṁ vicchindiyamāno satthārā cavati, dhammakkhānā cavati, gaṇā cavati, diṭṭhiyā cavati, paṭipadāya cavati, maggato cavati. </span></div><p><div class=verse-container id=mnd13:32.8><span>Evaṁ paravicchindanāya cavati. </span></div><p><div class=verse-container id=mnd13:32.9><span>Kathaṁ anabhisambhuṇanto cavati? </span></div><p><div class=verse-container id=mnd13:32.10><span>Sīlaṁ anabhisambhuṇanto sīlato cavati, vataṁ anabhisambhuṇanto vatato cavati, sīlabbataṁ anabhisambhuṇanto sīlabbatato cavati. </span></div><p><div class=verse-container id=mnd13:32.11><span>Evaṁ anabhisambhuṇanto cavatīti—</span></div><p><div class=verse-container id=mnd13:32.12><span>sace cuto sīlavatato hoti. </span></div><p><div class=verse-container id=mnd13:33.1><span>Pavedhati kamma virādhayitvāti. </span></div><p><div class=verse-container id=mnd13:33.2><span>Pavedhatīti sīlaṁ vā vataṁ vā sīlabbataṁ vā “viraddhaṁ mayā, aparaddhaṁ mayā, khalitaṁ mayā, galitaṁ mayā, aññāya aparaddho ahan”ti vedhati pavedhati sampavedhatīti—</span></div><p><div class=verse-container id=mnd13:33.3><span>pavedhati. </span></div><p><div class=verse-container id=mnd13:33.4><span>Kamma virādhayitvāti puññābhisaṅkhāraṁ vā apuññābhisaṅkhāraṁ vā āneñjābhisaṅkhāraṁ vā “viraddhaṁ mayā, aparaddhaṁ mayā, khalitaṁ mayā, galitaṁ mayā, aññāya aparaddho ahan”ti vedhati pavedhati sampavedhatīti—</span></div><p><div class=verse-container id=mnd13:33.5><span>pavedhati kamma virādhayitvā. </span></div><p><div class=verse-container id=mnd13:34.1><span>Pajappatī patthayatī ca suddhinti. </span></div><p><div class=verse-container id=mnd13:34.2><span>Pajappatīti sīlaṁ vā jappati, vataṁ vā jappati, sīlabbataṁ vā jappati pajappati abhijappatīti—</span></div><p><div class=verse-container id=mnd13:34.3><span>pajappati. </span></div><p><div class=verse-container id=mnd13:34.4><span>Patthayatī ca suddhinti sīlasuddhiṁ vā pattheti, vatasuddhiṁ vā pattheti, sīlabbatasuddhiṁ vā pattheti piheti abhijappatīti—</span></div><p><div class=verse-container id=mnd13:34.5><span>pajappatī patthayatī ca suddhiṁ. </span></div><p><div class=verse-container id=mnd13:35.1><span>Satthāva hīno pavasaṁ gharamhāti. </span></div><p><div class=verse-container id=mnd13:35.2><span>Yathā puriso gharato nikkhanto satthena pavasaṁ vasanto satthā ohīno, taṁ vā satthaṁ anubandhati sakaṁ vā gharaṁ paccāgacchati; </span></div><p><div class=verse-container id=mnd13:35.3><span>evamevaṁ so diṭṭhigatiko taṁ vā satthāraṁ gaṇhāti aññaṁ vā satthāraṁ gaṇhāti, taṁ vā dhammakkhānaṁ gaṇhāti aññaṁ vā dhammakkhānaṁ gaṇhāti, taṁ vā gaṇaṁ gaṇhāti aññaṁ vā gaṇaṁ gaṇhāti, taṁ vā diṭṭhiṁ gaṇhāti aññaṁ vā diṭṭhiṁ gaṇhāti, taṁ vā paṭipadaṁ gaṇhāti aññaṁ vā paṭipadaṁ gaṇhāti, taṁ vā maggaṁ gaṇhāti aññaṁ vā maggaṁ gaṇhāti parāmasati abhinivisatīti—</span></div><p><div class=verse-container id=mnd13:35.4><span>satthāva hīno pavasaṁ gharamhā. </span></div><p><div class=verse-container id=mnd13:36.1><span>Tenāha bhagavā—</span></div><p><div class=verse-container id=mnd13:37.1><span>“Sace cuto sīlavatato hoti, </span></div><p><div class=verse-container id=mnd13:37.2><span>Pavedhatī kamma virādhayitvā; </span></div><p><div class=verse-container id=mnd13:37.3><span>Pajappatī patthayatī ca suddhiṁ, </span></div><p><div class=verse-container id=mnd13:37.4><span>Satthāva hīno pavasaṁ gharamhā”ti. </span></div><p><div class=verse-container id=mnd13:38.1><span>Sīlabbataṁ vāpi pahāya sabbaṁ, </span></div><p><div class=verse-container id=mnd13:38.2><span>Kammañca sāvajjanavajjametaṁ; </span></div><p><div class=verse-container id=mnd13:38.3><span>Suddhiṁ asuddhinti apatthayāno, </span></div><p><div class=verse-container id=mnd13:38.4><span>Virato care santimanuggahāya. </span></div><p><div class=verse-container id=mnd13:39.1><span>Sīlabbataṁ vāpi pahāya sabbanti. </span></div><p><div class=verse-container id=mnd13:39.2><span>Sabbā sīlasuddhiyo pahāya pajahitvā vinodetvā byantiṁ karitvā anabhāvaṁ gametvā, sabbā vatasuddhiyo pahāya pajahitvā vinodetvā byantiṁ karitvā anabhāvaṁ gametvā, sabbā sīlabbatasuddhiyo pahāya pajahitvā vinodetvā byantiṁ karitvā anabhāvaṁ gametvāti—</span></div><p><div class=verse-container id=mnd13:39.3><span>sīlabbataṁ vāpi pahāya sabbaṁ. </span></div><p><div class=verse-container id=mnd13:40.1><span>Kammañca sāvajjanavajjametanti. </span></div><p><div class=verse-container id=mnd13:40.2><span>Sāvajjakammaṁ vuccati—</span></div><p><div class=verse-container id=mnd13:40.3><span>kaṇhaṁ kaṇhavipākaṁ. </span></div><p><div class=verse-container id=mnd13:40.4><span>Anavajjakammaṁ vuccati—</span></div><p><div class=verse-container id=mnd13:40.5><span>sukkaṁ sukkavipākaṁ. </span></div><p><div class=verse-container id=mnd13:40.6><span>Sāvajjañca kammaṁ anavajjañca kammaṁ pahāya pajahitvā vinodetvā byantiṁ karitvā anabhāvaṁ gametvāti—</span></div><p><div class=verse-container id=mnd13:40.7><span>kammañca sāvajjanavajjametaṁ. </span></div><p><div class=verse-container id=mnd13:41.1><span>Suddhiṁ asuddhinti apatthayānoti. </span></div><p><div class=verse-container id=mnd13:41.2><span>Asuddhinti asuddhiṁ patthenti, akusale dhamme patthenti. </span></div><p><div class=verse-container id=mnd13:41.3><span>Suddhinti suddhiṁ patthenti, pañca kāmaguṇe patthenti; </span></div><p><div class=verse-container id=mnd13:41.4><span>asuddhiṁ patthenti, akusale dhamme patthenti, pañca kāmaguṇe patthenti; </span></div><p><div class=verse-container id=mnd13:41.5><span>suddhiṁ patthenti, dvāsaṭṭhi diṭṭhigatāni patthenti, asuddhiṁ patthenti, akusale dhamme patthenti, pañca kāmaguṇe patthenti, dvāsaṭṭhi diṭṭhigatāni patthenti; </span></div><p><div class=verse-container id=mnd13:41.6><span>suddhiṁ patthenti; </span></div><p><div class=verse-container id=mnd13:41.7><span>tedhātuke kusale dhamme patthenti, asuddhiṁ patthenti, akusale dhamme patthenti, pañca kāmaguṇe patthenti, dvāsaṭṭhi diṭṭhigatāni patthenti, tedhātuke kusale dhamme patthenti; </span></div><p><div class=verse-container id=mnd13:41.8><span>suddhiṁ patthenti, puthujjanakalyāṇakā niyāmāvakkantiṁ patthenti. </span></div><p><div class=verse-container id=mnd13:41.9><span>Sekkhā aggadhammaṁ arahattaṁ patthenti. </span></div><p><div class=verse-container id=mnd13:41.10><span>Arahatte patte arahā neva akusale dhamme pattheti, napi pañca kāmaguṇe pattheti, napi dvāsaṭṭhi diṭṭhigatāni pattheti, napi tedhātuke kusale dhamme pattheti, napi niyāmāvakkantiṁ pattheti, napi aggadhammaṁ arahattaṁ pattheti. </span></div><p><div class=verse-container id=mnd13:41.11><span>Patthanā samatikkanto arahā vuddhipārihānivītivatto. </span></div><p><div class=verse-container id=mnd13:41.12><span>So vuṭṭhavāso ciṇṇacaraṇo …pe… </span></div><p><div class=verse-container id=mnd13:41.13><span>jātijarāmaraṇasaṁsāro natthi tassa punabbhavoti—</span></div><p><div class=verse-container id=mnd13:41.14><span>suddhiṁ asuddhinti apatthayāno. </span></div><p><div class=verse-container id=mnd13:42.1><span>Virato care santimanuggahāyāti. </span></div><p><div class=verse-container id=mnd13:42.2><span>Viratoti suddhiasuddhiyā ārato assa virato paṭivirato nikkhanto nissaṭo vippamutto visaññutto, vimariyādikatena cetasā viharatīti—</span></div><p><div class=verse-container id=mnd13:42.3><span>virato. </span></div><p><div class=verse-container id=mnd13:42.4><span>Careti careyya vicareyya vihareyya iriyeyya vatteyya pāleyya yapeyya yāpeyyāti—</span></div><p><div class=verse-container id=mnd13:42.5><span>virato care. </span></div><p><div class=verse-container id=mnd13:42.6><span>Santimanuggahāyāti. </span></div><p><div class=verse-container id=mnd13:42.7><span>Santiyo vuccanti dvāsaṭṭhi diṭṭhigatāni diṭṭhisantiyo agaṇhanto aparāmasanto anabhinivisantoti—</span></div><p><div class=verse-container id=mnd13:42.8><span>virato care santimanuggahāya. </span></div><p><div class=verse-container id=mnd13:43.1><span>Tenāha bhagavā—</span></div><p><div class=verse-container id=mnd13:44.1><span>“Sīlabbataṁ vāpi pahāya sabbaṁ, </span></div><p><div class=verse-container id=mnd13:44.2><span>Kammañca sāvajjanavajjametaṁ; </span></div><p><div class=verse-container id=mnd13:44.3><span>Suddhiṁ asuddhinti apatthayāno, </span></div><p><div class=verse-container id=mnd13:44.4><span>Virato care santimanuggahāyā”ti. </span></div><p><div class=verse-container id=mnd13:45.1><span>Tamūpanissāya jigucchitaṁ vā, </span></div><p><div class=verse-container id=mnd13:45.2><span>Atha vāpi diṭṭhaṁ va sutaṁ mutaṁ vā; </span></div><p><div class=verse-container id=mnd13:45.3><span>Uddhaṁsarā suddhimanutthunanti, </span></div><p><div class=verse-container id=mnd13:45.4><span>Avītataṇhāse bhavābhavesu. </span></div><p><div class=verse-container id=mnd13:46.1><span>Tamūpanissāya jigucchitaṁ vāti. </span></div><p><div class=verse-container id=mnd13:46.2><span>Santeke samaṇabrāhmaṇā tapojigucchavādā tapojigucchasārā tapojigucchanissitā ānissitā allīnā upagatā ajjhositā adhimuttāti—</span></div><p><div class=verse-container id=mnd13:46.3><span>tamūpanissāya jigucchitaṁ vā. </span></div><p><div class=verse-container id=mnd13:47.1><span>Atha vāpi diṭṭhaṁ va sutaṁ mutaṁ vāti. </span></div><p><div class=verse-container id=mnd13:47.2><span>Diṭṭhaṁ vā diṭṭhasuddhiṁ vā sutaṁ vā sutasuddhiṁ vā mutaṁ vā mutasuddhiṁ vā nissāya upanissāya gaṇhitvā parāmasitvā abhinivisitvāti—</span></div><p><div class=verse-container id=mnd13:47.3><span>atha vāpi diṭṭhaṁ va sutaṁ mutaṁ vā. </span></div><p><div class=verse-container id=mnd13:48.1><span>Uddhaṁsarā suddhimanutthunantīti. </span></div><p><div class=verse-container id=mnd13:48.2><span>Santeke samaṇabrāhmaṇā uddhaṁsarāvādā. </span></div><p><div class=verse-container id=mnd13:48.3><span>Katame te samaṇabrāhmaṇā uddhaṁsarāvādā? </span></div><p><div class=verse-container id=mnd13:48.4><span>Ye te samaṇabrāhmaṇā accantasuddhikā, saṁsārasuddhikā, akiriyadiṭṭhikā, sassatavādā—</span></div><p><div class=verse-container id=mnd13:48.5><span>ime te samaṇabrāhmaṇā uddhaṁsarāvādā. </span></div><p><div class=verse-container id=mnd13:48.6><span>Te saṁsāre suddhiṁ visuddhiṁ parisuddhiṁ, muttiṁ vimuttiṁ parimuttiṁ thunanti vadanti kathenti bhaṇanti dīpayanti voharantīti—</span></div><p><div class=verse-container id=mnd13:48.7><span>uddhaṁsarā suddhimanutthunanti. </span></div><p><div class=verse-container id=mnd13:49.1><span>Avītataṇhāse bhavābhavesūti. </span></div><p><div class=verse-container id=mnd13:49.2><span>Taṇhāti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. </span></div><p><div class=verse-container id=mnd13:49.3><span>Bhavābhavesūti bhavābhave kammabhave punabbhave kāmabhave, kammabhave kāmabhave punabbhave rūpabhave, kammabhave rūpabhave punabbhave arūpabhave, kammabhave arūpabhave punabbhave punappunabbhave punappunagatiyā punappunaupapattiyā punappunapaṭisandhiyā punappunaattabhāvābhinibbattiyā avītataṇhā avigatataṇhā acattataṇhā avantataṇhā amuttataṇhā appahīnataṇhā appaṭinissaṭṭhataṇhāti—</span></div><p><div class=verse-container id=mnd13:49.4><span>avītataṇhāse bhavābhavesu. </span></div><p><div class=verse-container id=mnd13:50.1><span>Tenāha bhagavā—</span></div><p><div class=verse-container id=mnd13:51.1><span>“Tamūpanissāya jigucchitaṁ vā, </span></div><p><div class=verse-container id=mnd13:51.2><span>Atha vāpi diṭṭhaṁ va sutaṁ mutaṁ vā; </span></div><p><div class=verse-container id=mnd13:51.3><span>Uddhaṁsarā suddhimanutthunanti, </span></div><p><div class=verse-container id=mnd13:51.4><span>Avītataṇhāse bhavābhavesū”ti. </span></div><p><div class=verse-container id=mnd13:52.1><span>Patthayamānassa hi jappitāni, </span></div><p><div class=verse-container id=mnd13:52.2><span>Pavedhitaṁ vāpi pakappitesu; </span></div><p><div class=verse-container id=mnd13:52.3><span>Cutūpapāto idha yassa natthi, </span></div><p><div class=verse-container id=mnd13:52.4><span>Sa kena vedheyya kuhiṁ va jappe. </span></div><p><div class=verse-container id=mnd13:53.1><span>Patthayamānassa hi jappitānīti. </span></div><p><div class=verse-container id=mnd13:53.2><span>Patthanā vuccati taṇhā. </span></div><p><div class=verse-container id=mnd13:53.3><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=mnd13:53.4><span>Patthayamānassāti patthayamānassa icchamānassa sādiyamānassa pihayamānassa abhijappamānassāti—</span></div><p><div class=verse-container id=mnd13:53.5><span>patthayamānassa hi. </span></div><p><div class=verse-container id=mnd13:53.6><span>Jappitānīti. </span></div><p><div class=verse-container id=mnd13:53.7><span>Jappanā vuccati taṇhā. </span></div><p><div class=verse-container id=mnd13:53.8><span>Yo rāgo sārāgo …pe… abhijjhā lobho akusalamūlanti—</span></div><p><div class=verse-container id=mnd13:53.9><span>patthayamānassa hi jappitāni. </span></div><p><div class=verse-container id=mnd13:54.1><span>Pavedhitaṁ vāpi pakappitesūti. </span></div><p><div class=verse-container id=mnd13:54.2><span>Pakappanāti dve pakappanā—</span></div><p><div class=verse-container id=mnd13:54.3><span>taṇhāpakappanā ca diṭṭhipakappanā ca …pe… </span></div><p><div class=verse-container id=mnd13:54.4><span>ayaṁ taṇhāpakappanā …pe… </span></div><p><div class=verse-container id=mnd13:54.5><span>ayaṁ diṭṭhipakappanā. </span></div><p><div class=verse-container id=mnd13:54.6><span>Pavedhitaṁ vāpi pakappitesūti. </span></div><p><div class=verse-container id=mnd13:54.7><span>Pakappitaṁ vatthuṁ acchedasaṅkinopi vedhenti, acchijjantepi vedhenti, acchinnepi vedhenti; </span></div><p><div class=verse-container id=mnd13:54.8><span>pakappitaṁ vatthuṁ vipariṇāmasaṅkinopi vedhenti, vipariṇamantepi vedhenti, vipariṇatepi vedhenti pavedhenti sampavedhentīti—</span></div><p><div class=verse-container id=mnd13:54.9><span>pavedhitaṁ vāpi pakappitesu. </span></div><p><div class=verse-container id=mnd13:55.1><span>Cutūpapāto idha yassa natthīti. </span></div><p><div class=verse-container id=mnd13:55.2><span>Yassāti arahato khīṇāsavassa. </span></div><p><div class=verse-container id=mnd13:55.3><span>Yassa gamanaṁ āgamanaṁ gamanāgamanaṁ kālaṁ gati bhavābhavo cuti ca upapatti ca nibbatti ca bhedo ca jāti ca jarāmaraṇañca natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—</span></div><p><div class=verse-container id=mnd13:55.4><span>cutūpapāto idha yassa natthi. </span></div><p><div class=verse-container id=mnd13:56.1><span>Sa kena vedheyya kuhiṁ va jappeti. </span></div><p><div class=verse-container id=mnd13:56.2><span>So kena rāgena vedheyya, kena dosena vedheyya, kena mohena vedheyya, kena mānena vedheyya, kāya diṭṭhiyā vedheyya, kena uddhaccena vedheyya, kāya vicikicchāya vedheyya, kehi anusayehi vedheyya—</span></div><p><div class=verse-container id=mnd13:56.3><span>rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. </span></div><p><div class=verse-container id=mnd13:56.4><span>Te abhisaṅkhārā pahīnā; </span></div><p><div class=verse-container id=mnd13:56.5><span>abhisaṅkhārānaṁ pahīnattā gatiyā kena vedheyya—</span></div><p><div class=verse-container id=mnd13:56.6><span>nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṁ natthi yena vedheyya pavedheyya sampavedheyyāti—</span></div><p><div class=verse-container id=mnd13:56.7><span>sa kena vedheyya. </span></div><p><div class=verse-container id=mnd13:56.8><span>Kuhiṁva jappeti kuhiṁ vā jappeyya kimhi jappeyya, kattha jappeyya pajappeyya abhijappeyyāti—</span></div><p><div class=verse-container id=mnd13:56.9><span>sa kena vedheyya kuhiṁ va jappe. </span></div><p><div class=verse-container id=mnd13:57.1><span>Tenāha bhagavā—</span></div><p><div class=verse-container id=mnd13:58.1><span>“Patthayamānassa hi jappitāni, </span></div><p><div class=verse-container id=mnd13:58.2><span>Pavedhitaṁ vāpi pakappitesu; </span></div><p><div class=verse-container id=mnd13:58.3><span>Cutūpapāto idha yassa natthi, </span></div><p><div class=verse-container id=mnd13:58.4><span>Sa kena vedheyya kuhiṁ va jappe”ti. </span></div><p><div class=verse-container id=mnd13:59.1><span>Yamāhu dhammaṁ paramanti eke, </span></div><p><div class=verse-container id=mnd13:59.2><span>Tameva hīnanti panāhu aññe; </span></div><p><div class=verse-container id=mnd13:59.3><span>Sacco nu vādo katamo imesaṁ, </span></div><p><div class=verse-container id=mnd13:59.4><span>Sabbeva hīme kusalāvadānā. </span></div><p><div class=verse-container id=mnd13:60.1><span>Yamāhu dhammaṁ paramanti eketi. </span></div><p><div class=verse-container id=mnd13:60.2><span>Yaṁ dhammaṁ diṭṭhiṁ paṭipadaṁ maggaṁ eke samaṇabrāhmaṇā “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—</span></div><p><div class=verse-container id=mnd13:60.3><span>yamāhu dhammaṁ paramanti eke. </span></div><p><div class=verse-container id=mnd13:61.1><span>Tameva hīnanti panāhu aññeti tameva dhammaṁ diṭṭhiṁ paṭipadaṁ maggaṁ eke samaṇabrāhmaṇā “hīnaṁ etaṁ, nihīnaṁ etaṁ, omakaṁ etaṁ, lāmakaṁ etaṁ, chatukkaṁ etaṁ, parittakaṁ etan”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—</span></div><p><div class=verse-container id=mnd13:61.2><span>tameva hīnanti panāhu aññe. </span></div><p><div class=verse-container id=mnd13:62.1><span>Sacco nu vādo katamo imesanti. </span></div><p><div class=verse-container id=mnd13:62.2><span>Imesaṁ samaṇabrāhmaṇānaṁ vādo katamo sacco taccho tatho bhūto yāthāvo aviparītoti—</span></div><p><div class=verse-container id=mnd13:62.3><span>sacco nu vādo katamo imesaṁ. </span></div><p><div class=verse-container id=mnd13:63.1><span>Sabbeva hīme kusalāvadānāti. </span></div><p><div class=verse-container id=mnd13:63.2><span>Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—</span></div><p><div class=verse-container id=mnd13:63.3><span>sabbeva hīme kusalāvadānā. </span></div><p><div class=verse-container id=mnd13:64.1><span>Tenāha so nimmito—</span></div><p><div class=verse-container id=mnd13:65.1><span>“Yamāhu dhammaṁ paramanti eke, </span></div><p><div class=verse-container id=mnd13:65.2><span>Tameva hīnanti panāhu aññe; </span></div><p><div class=verse-container id=mnd13:65.3><span>Sacco nu vādo katamo imesaṁ, </span></div><p><div class=verse-container id=mnd13:65.4><span>Sabbeva hīme kusalāvadānā”ti. </span></div><p><div class=verse-container id=mnd13:66.1><span>Sakañhi dhammaṁ paripuṇṇamāhu, </span></div><p><div class=verse-container id=mnd13:66.2><span>Aññassa dhammaṁ pana hīnamāhu; </span></div><p><div class=verse-container id=mnd13:66.3><span>Evampi viggayha vivādayanti, </span></div><p><div class=verse-container id=mnd13:66.4><span>Sakaṁ sakaṁ sammutimāhu saccaṁ. </span></div><p><div class=verse-container id=mnd13:67.1><span>Sakañhi dhammaṁ paripuṇṇamāhūti sakaṁ dhammaṁ diṭṭhiṁ paṭipadaṁ maggaṁ eke samaṇabrāhmaṇā “idaṁ samattaṁ paripuṇṇaṁ anoman”ti, evamāhaṁsu …pe… </span></div><p><div class=verse-container id=mnd13:67.2><span>evaṁ voharantīti—</span></div><p><div class=verse-container id=mnd13:67.3><span>sakañhi dhammaṁ paripuṇṇamāhu. </span></div><p><div class=verse-container id=mnd13:68.1><span>Aññassa dhammaṁ pana hīnamāhūti. </span></div><p><div class=verse-container id=mnd13:68.2><span>Aññassa dhammaṁ diṭṭhiṁ paṭipadaṁ maggaṁ eke samaṇabrāhmaṇā “hīnaṁ etaṁ, nihīnaṁ etaṁ, omakaṁ etaṁ, lāmakaṁ etaṁ, chatukkaṁ etaṁ, parittakaṁ etan”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—</span></div><p><div class=verse-container id=mnd13:68.3><span>aññassa dhammaṁ pana hīnamāhu. </span></div><p><div class=verse-container id=mnd13:69.1><span>Evampi viggayha vivādayantīti evaṁ gahetvā uggahetvā gaṇhitvā parāmasitvā abhinivisitvā vivādayanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—</span></div><p><div class=verse-container id=mnd13:69.2><span>“na tvaṁ imaṁ dhammavinayaṁ ājānāsi …pe… </span></div><p><div class=verse-container id=mnd13:69.3><span>nibbeṭhehi vā sace pahosī”ti—</span></div><p><div class=verse-container id=mnd13:69.4><span>evampi viggayha vivādayanti. </span></div><p><div class=verse-container id=mnd13:70.1><span>Sakaṁ sakaṁ sammutimāhu saccanti. </span></div><p><div class=verse-container id=mnd13:70.2><span>“Sassato loko, idameva saccaṁ moghamaññan”ti—</span></div><p><div class=verse-container id=mnd13:70.3><span>sakaṁ sakaṁ sammutimāhu saccaṁ. </span></div><p><div class=verse-container id=mnd13:70.4><span>“Asassato loko …pe… </span></div><p><div class=verse-container id=mnd13:70.5><span>neva hoti na na hoti tathāgato paraṁ maraṇā, idameva saccaṁ moghamaññan”ti—</span></div><p><div class=verse-container id=mnd13:70.6><span>sakaṁ sakaṁ sammutimāhu saccaṁ. </span></div><p><div class=verse-container id=mnd13:71.1><span>Tenāha bhagavā—</span></div><p><div class=verse-container id=mnd13:72.1><span>“Sakañhi dhammaṁ paripuṇṇamāhu, </span></div><p><div class=verse-container id=mnd13:72.2><span>Aññassa dhammaṁ pana hīnamāhu; </span></div><p><div class=verse-container id=mnd13:72.3><span>Evampi viggayha vivādayanti, </span></div><p><div class=verse-container id=mnd13:72.4><span>Sakaṁ sakaṁ sammutimāhu saccan”ti. </span></div><p><div class=verse-container id=mnd13:73.1><span>Parassa ce vambhayitena hīno, </span></div><p><div class=verse-container id=mnd13:73.2><span>Na koci dhammesu visesi assa; </span></div><p><div class=verse-container id=mnd13:73.3><span>Puthū hi aññassa vadanti dhammaṁ, </span></div><p><div class=verse-container id=mnd13:73.4><span>Nihīnato samhi daḷhaṁ vadānā. </span></div><p><div class=verse-container id=mnd13:74.1><span>Parassa ce vambhayitena hīnoti parassa ce vambhayitakāraṇā ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—</span></div><p><div class=verse-container id=mnd13:74.2><span>parassa ce vambhayitena hīno. </span></div><p><div class=verse-container id=mnd13:75.1><span>Na koci dhammesu visesi assāti. </span></div><p><div class=verse-container id=mnd13:75.2><span>Dhammesu na koci aggo seṭṭho visiṭṭho pāmokkho uttamo pavaro assāti—</span></div><p><div class=verse-container id=mnd13:75.3><span>na koci dhammesu visesi assa. </span></div><p><div class=verse-container id=mnd13:76.1><span>Puthū hi aññassa vadanti dhammaṁ, nihīnatoti. </span></div><p><div class=verse-container id=mnd13:76.2><span>Bahukāpi bahūnaṁ dhammaṁ vadanti upavadanti nindanti garahanti hīnato nihīnato omakato lāmakato chatukkato parittato, bahukāpi ekassa dhammaṁ vadanti upavadanti nindanti garahanti hīnato nihīnato omakato lāmakato chatukkato parittato, ekopi bahūnaṁ dhammaṁ vadati upavadati nindati garahati hīnato nihīnato omakato lāmakato chatukkato parittato, ekopi ekassa dhammaṁ vadati upavadati nindati garahati hīnato nihīnato omakato lāmakato chatukkato parittatoti—</span></div><p><div class=verse-container id=mnd13:76.3><span>puthū hi aññassa vadanti dhammaṁ. </span></div><p><div class=verse-container id=mnd13:77.1><span>Nihīnato samhi daḷhaṁ vadānāti. </span></div><p><div class=verse-container id=mnd13:77.2><span>Dhammo sakāyanaṁ, diṭṭhi sakāyanaṁ, paṭipadā sakāyanaṁ, maggo sakāyanaṁ, sakāyane daḷhavādā thiravādā balikavādā aṭṭhitavādāti—</span></div><p><div class=verse-container id=mnd13:77.3><span>nihīnato samhi daḷhaṁ vadānā. </span></div><p><div class=verse-container id=mnd13:78.1><span>Tenāha bhagavā—</span></div><p><div class=verse-container id=mnd13:79.1><span>“Parassa ce vambhayitena hīno, </span></div><p><div class=verse-container id=mnd13:79.2><span>Na koci dhammesu visesi assa; </span></div><p><div class=verse-container id=mnd13:79.3><span>Puthū hi aññassa vadanti dhammaṁ, </span></div><p><div class=verse-container id=mnd13:79.4><span>Nihīnato samhi daḷhaṁ vadānā”ti. </span></div><p><div class=verse-container id=mnd13:80.1><span>Saddhammapūjāpi nesaṁ tatheva, </span></div><p><div class=verse-container id=mnd13:80.2><span>Yathā pasaṁsanti sakāyanāni; </span></div><p><div class=verse-container id=mnd13:80.3><span>Sabbeva vādā tathiyā bhaveyyuṁ, </span></div><p><div class=verse-container id=mnd13:80.4><span>Suddhī hi nesaṁ paccattameva. </span></div><p><div class=verse-container id=mnd13:81.1><span>Saddhammapūjāpi nesaṁ tathevāti. </span></div><p><div class=verse-container id=mnd13:81.2><span>Katamā saddhammapūjā? </span></div><p><div class=verse-container id=mnd13:81.3><span>Sakaṁ satthāraṁ sakkaroti garuṁ karoti māneti pūjeti “ayaṁ satthā sabbaññū”ti—</span></div><p><div class=verse-container id=mnd13:81.4><span>ayaṁ saddhammapūjā. </span></div><p><div class=verse-container id=mnd13:81.5><span>Sakaṁ dhammakkhānaṁ sakaṁ gaṇaṁ sakaṁ diṭṭhiṁ sakaṁ paṭipadaṁ sakaṁ maggaṁ sakkaroti garuṁ karoti māneti pūjeti “ayaṁ maggo niyyāniko”ti—</span></div><p><div class=verse-container id=mnd13:81.6><span>ayaṁ saddhammapūjā. </span></div><p><div class=verse-container id=mnd13:81.7><span>Saddhammapūjāpi nesaṁ tathevāti saddhammapūjā tathā tacchā bhūtā yāthāvā aviparītāti—</span></div><p><div class=verse-container id=mnd13:81.8><span>saddhammapūjāpi nesaṁ tatheva. </span></div><p><div class=verse-container id=mnd13:82.1><span>Yathā pasaṁsanti sakāyanānīti. </span></div><p><div class=verse-container id=mnd13:82.2><span>Dhammo sakāyanaṁ diṭṭhi sakāyanaṁ paṭipadā sakāyanaṁ maggo sakāyanaṁ, sakāyanāni pasaṁsanti thomenti kittenti vaṇṇentīti—</span></div><p><div class=verse-container id=mnd13:82.3><span>yathā pasaṁsanti sakāyanāni. </span></div><p><div class=verse-container id=mnd13:83.1><span>Sabbeva vādā tathiyā bhaveyyunti sabbeva vādā tathā tacchā bhūtā yāthāvā aviparītā bhaveyyunti—</span></div><p><div class=verse-container id=mnd13:83.2><span>sabbeva vādā tathiyā bhaveyyuṁ. </span></div><p><div class=verse-container id=mnd13:84.1><span>Suddhī hi nesaṁ paccattamevāti. </span></div><p><div class=verse-container id=mnd13:84.2><span>Paccattameva tesaṁ samaṇabrāhmaṇānaṁ suddhi visuddhi parisuddhi, mutti vimutti parimuttīti—</span></div><p><div class=verse-container id=mnd13:84.3><span>suddhī hi nesaṁ paccattameva. </span></div><p><div class=verse-container id=mnd13:85.1><span>Tenāha bhagavā—</span></div><p><div class=verse-container id=mnd13:86.1><span>“Saddhammapūjāpi nesaṁ tatheva, </span></div><p><div class=verse-container id=mnd13:86.2><span>Yathā pasaṁsanti sakāyanāni; </span></div><p><div class=verse-container id=mnd13:86.3><span>Sabbeva vādā tathiyā bhaveyyuṁ, </span></div><p><div class=verse-container id=mnd13:86.4><span>Suddhī hi nesaṁ paccattamevā”ti. </span></div><p><div class=verse-container id=mnd13:87.1><span>Na brāhmaṇassa paraneyyamatthi, </span></div><p><div class=verse-container id=mnd13:87.2><span>Dhammesu niccheyya samuggahītaṁ; </span></div><p><div class=verse-container id=mnd13:87.3><span>Tasmā vivādāni upātivatto, </span></div><p><div class=verse-container id=mnd13:87.4><span>Na hi seṭṭhato passati dhammamaññaṁ. </span></div><p><div class=verse-container id=mnd13:88.1><span>Na brāhmaṇassa paraneyyamatthīti. </span></div><p><div class=verse-container id=mnd13:88.2><span>Nāti paṭikkhepo. </span></div><p><div class=verse-container id=mnd13:88.3><span>Brāhmaṇoti sattannaṁ dhammānaṁ bāhitattā brāhmaṇo …pe… asito tādi pavuccate sa brahmā. </span></div><p><div class=verse-container id=mnd13:88.4><span>Na brāhmaṇassa paraneyyamatthīti brāhmaṇassa paraneyyatā natthi, brāhmaṇo na paraneyyo, na parapattiyo, na parapaccayo, na parapaṭibaddhagū jānāti passati asammūḷho sampajāno paṭissato. </span></div><p><div class=verse-container id=mnd13:88.5><span>“Sabbe saṅkhārā aniccā”ti brāhmaṇassa paraneyyatā natthi, brāhmaṇo na paraneyyo, na parapattiyo, na parapaccayo, na parapaṭibaddhagū jānāti passati asammūḷho sampajāno paṭissato. </span></div><p><div class=verse-container id=mnd13:88.6><span>“Sabbe saṅkhārā dukkhā”ti …pe… </span></div><p><div class=verse-container id=mnd13:88.7><span>“yaṁ kiñci samudayadhammaṁ sabbaṁ taṁ nirodhadhamman”ti brāhmaṇassa paraneyyatā natthi, brāhmaṇo na paraneyyo, na parapattiyo, na parapaccayo, na parapaṭibaddhagū jānāti passati asammūḷho sampajāno paṭissatoti—</span></div><p><div class=verse-container id=mnd13:88.8><span>na brāhmaṇassa paraneyyamatthi. </span></div><p><div class=verse-container id=mnd13:89.1><span>Dhammesu niccheyya samuggahītanti. </span></div><p><div class=verse-container id=mnd13:89.2><span>Dhammesūti dvāsaṭṭhiyā diṭṭhigatesu. </span></div><p><div class=verse-container id=mnd13:89.3><span>Niccheyyāti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=mnd13:89.4><span>Samuggahītanti odhiggāho bilaggāho varaggāho koṭṭhāsaggāho uccayaggāho samuccayaggāho “idaṁ saccaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—</span></div><p><div class=verse-container id=mnd13:89.5><span>dhammesu niccheyya samuggahītaṁ. </span></div><p><div class=verse-container id=mnd13:90.1><span>Tasmā vivādāni upātivattoti. </span></div><p><div class=verse-container id=mnd13:90.2><span>Tasmāti tasmā taṅkāraṇā taṁhetu tappaccayā taṁnidānā diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni upātivatto atikkanto samatikkanto vītivattoti—</span></div><p><div class=verse-container id=mnd13:90.3><span>tasmā vivādāni upātivatto. </span></div><p><div class=verse-container id=mnd13:91.1><span>Na hi seṭṭhato passati dhammamaññanti. </span></div><p><div class=verse-container id=mnd13:91.2><span>Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ aññatra satipaṭṭhānehi, aññatra sammappadhānehi, aññatra iddhipādehi, aññatra indriyehi, aññatra balehi, aññatra bojjhaṅgehi, aññatra ariyā aṭṭhaṅgikā maggā, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ dhammaṁ na passati na dakkhati na oloketi na nijjhāyati na upaparikkhatīti—</span></div><p><div class=verse-container id=mnd13:91.3><span>na hi seṭṭhato passati dhammamaññaṁ. </span></div><p><div class=verse-container id=mnd13:92.1><span>Tenāha bhagavā—</span></div><p><div class=verse-container id=mnd13:93.1><span>“Na brāhmaṇassa paraneyyamatthi, </span></div><p><div class=verse-container id=mnd13:93.2><span>Dhammesu niccheyya samuggahītaṁ; </span></div><p><div class=verse-container id=mnd13:93.3><span>Tasmā vivādāni upātivatto, </span></div><p><div class=verse-container id=mnd13:93.4><span>Na hi seṭṭhato passati dhammamaññan”ti. </span></div><p><div class=verse-container id=mnd13:94.1><span>Jānāmi passāmi tatheva etaṁ, </span></div><p><div class=verse-container id=mnd13:94.2><span>Diṭṭhiyā eke paccenti suddhiṁ; </span></div><p><div class=verse-container id=mnd13:94.3><span>Adakkhi ce kiñhi tumassa tena, </span></div><p><div class=verse-container id=mnd13:94.4><span>Atisitvā aññena vadanti suddhiṁ. </span></div><p><div class=verse-container id=mnd13:95.1><span>Jānāmi passāmi tatheva etanti. </span></div><p><div class=verse-container id=mnd13:95.2><span>Jānāmīti paracittañāṇena vā jānāmi, pubbenivāsānussatiñāṇena vā jānāmi. </span></div><p><div class=verse-container id=mnd13:95.3><span>Passāmīti maṁsacakkhunā vā passāmi, dibbena cakkhunā vā passāmi. </span></div><p><div class=verse-container id=mnd13:95.4><span>Tatheva etanti etaṁ tathaṁ tacchaṁ bhūtaṁ yāthāvaṁ aviparītanti—</span></div><p><div class=verse-container id=mnd13:95.5><span>jānāmi passāmi tatheva etaṁ. </span></div><p><div class=verse-container id=mnd13:96.1><span>Diṭṭhiyā eke paccenti suddhinti. </span></div><p><div class=verse-container id=mnd13:96.2><span>Diṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccenti. </span></div><p><div class=verse-container id=mnd13:96.3><span>“Sassato loko, idameva saccaṁ moghamaññan”ti diṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccenti. </span></div><p><div class=verse-container id=mnd13:96.4><span>“Asassato loko …pe… </span></div><p><div class=verse-container id=mnd13:96.5><span>neva hoti na na hoti tathāgato paraṁ maraṇā, idameva saccaṁ moghamaññan”ti diṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccentīti—</span></div><p><div class=verse-container id=mnd13:96.6><span>diṭṭhiyā eke paccenti suddhiṁ. </span></div><p><div class=verse-container id=mnd13:97.1><span>Adakkhi ce kiñhi tumassa tenāti. </span></div><p><div class=verse-container id=mnd13:97.2><span>Adakkhīti paracittañāṇena vā adakkhi, pubbenivāsānussatiñāṇena vā adakkhi, maṁsacakkhunā vā adakkhi, dibbena cakkhunā vā adakkhīti—</span></div><p><div class=verse-container id=mnd13:97.3><span>adakkhi ce. </span></div><p><div class=verse-container id=mnd13:97.4><span>Kiñhi tumassa tenāti. </span></div><p><div class=verse-container id=mnd13:97.5><span>Tassa tena dassanena kiṁ kataṁ? </span></div><p><div class=verse-container id=mnd13:97.6><span>Na dukkhapariññā atthi, na samudayassa pahānaṁ atthi, na maggabhāvanā atthi, na phalasacchikiriyā atthi, na rāgassa samucchedapahānaṁ atthi, na dosassa samucchedapahānaṁ atthi, na mohassa samucchedapahānaṁ atthi, na kilesānaṁ samucchedapahānaṁ atthi, na saṁsāravaṭṭassa upacchedo atthīti—</span></div><p><div class=verse-container id=mnd13:97.7><span>adakkhi ce kiñhi tumassa tena. </span></div><p><div class=verse-container id=mnd13:98.1><span>Atisitvā aññena vadanti suddhinti te titthiyā suddhimaggaṁ visuddhimaggaṁ parisuddhimaggaṁ vodātamaggaṁ parivodātamaggaṁ atikkamitvā samatikkamitvā vītivattitvā aññatra satipaṭṭhānehi, aññatra sammappadhānehi, aññatra iddhipādehi, aññatra indriyehi, aññatra balehi, aññatra bojjhaṅgehi, aññatra ariyā aṭṭhaṅgikā maggā suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharantīti. </span></div><p><div class=verse-container id=mnd13:98.2><span>Evampi atisitvā aññena vadanti suddhiṁ. </span></div><p><div class=verse-container id=mnd13:99.1><span>Atha vā buddhā ca buddhasāvakā ca paccekabuddhā ca tesaṁ titthiyānaṁ asuddhimaggaṁ avisuddhimaggaṁ aparisuddhimaggaṁ avodātamaggaṁ aparivodātamaggaṁ atikkamitvā samatikkamitvā vītivattitvā catūhi satipaṭṭhānehi catūhi sammappadhānehi catūhi iddhipādehi pañcahi indriyehi pañcahi balehi sattahi bojjhaṅgehi ariyena aṭṭhaṅgikena maggena suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharantīti—</span></div><p><div class=verse-container id=mnd13:99.2><span>evampi atisitvā aññena vadanti suddhiṁ. </span></div><p><div class=verse-container id=mnd13:100.1><span>Tenāha bhagavā—</span></div><p><div class=verse-container id=mnd13:101.1><span>“Jānāmi passāmi tatheva etaṁ, </span></div><p><div class=verse-container id=mnd13:101.2><span>Diṭṭhiyā eke paccenti suddhiṁ; </span></div><p><div class=verse-container id=mnd13:101.3><span>Adakkhi ce kiñhi tumassa tena, </span></div><p><div class=verse-container id=mnd13:101.4><span>Atisitvā aññena vadanti suddhin”ti. </span></div><p><div class=verse-container id=mnd13:102.1><span>Passaṁ naro dakkhati nāmarūpaṁ, </span></div><p><div class=verse-container id=mnd13:102.2><span>Disvāna vā ñassati tānimeva; </span></div><p><div class=verse-container id=mnd13:102.3><span>Kāmaṁ bahuṁ passatu appakaṁ vā, </span></div><p><div class=verse-container id=mnd13:102.4><span>Na hi tena suddhiṁ kusalā vadanti. </span></div><p><div class=verse-container id=mnd13:103.1><span>Passaṁ naro dakkhati nāmarūpanti passaṁ naro dakkhati paracittañāṇena vā passanto, pubbenivāsānussatiñāṇena vā passanto, maṁsacakkhunā vā passanto, dibbena cakkhunā vā passanto nāmarūpaṁyeva dakkhati niccato sukhato attato, na tesaṁ dhammānaṁ samudayaṁ vā atthaṅgamaṁ vā assādaṁ vā ādīnavaṁ vā nissaraṇaṁ vā dakkhatīti—</span></div><p><div class=verse-container id=mnd13:103.2><span>passaṁ naro dakkhati nāmarūpaṁ. </span></div><p><div class=verse-container id=mnd13:104.1><span>Disvāna vā ñassati tānimevāti. </span></div><p><div class=verse-container id=mnd13:104.2><span>Disvāti paracittañāṇena vā disvā, pubbenivāsānussatiñāṇena vā disvā, maṁsacakkhunā vā disvā, dibbena cakkhunā vā disvā, nāmarūpaṁyeva disvā ñassati niccato sukhato attato, na tesaṁ dhammānaṁ samudayaṁ vā atthaṅgamaṁ vā assādaṁ vā ādīnavaṁ vā nissaraṇaṁ vā ñassatīti—</span></div><p><div class=verse-container id=mnd13:104.3><span>disvāna vā ñassati tānimeva. </span></div><p><div class=verse-container id=mnd13:105.1><span>Kāmaṁ bahuṁ passatu appakaṁ vāti. </span></div><p><div class=verse-container id=mnd13:105.2><span>Kāmaṁ bahukaṁ vā passanto nāmarūpaṁ appakaṁ vā niccato sukhato attatoti—</span></div><p><div class=verse-container id=mnd13:105.3><span>kāmaṁ bahuṁ passatu appakaṁ vā. </span></div><p><div class=verse-container id=mnd13:106.1><span>Na hi tena suddhiṁ kusalā vadantīti. </span></div><p><div class=verse-container id=mnd13:106.2><span>Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā paracittañāṇena vā pubbenivāsānussatiñāṇena vā maṁsacakkhunā vā dibbena cakkhunā vā nāmarūpadassanena suddhiṁ visuddhiṁ parisuddhiṁ muttiṁ vimuttiṁ parimuttiṁ na vadanti na kathenti na bhaṇanti na dīpayanti na voharantīti—</span></div><p><div class=verse-container id=mnd13:106.3><span>na hi tena suddhiṁ kusalā vadanti. </span></div><p><div class=verse-container id=mnd13:107.1><span>Tenāha bhagavā—</span></div><p><div class=verse-container id=mnd13:108.1><span>“Passaṁ naro dakkhati nāmarūpaṁ, </span></div><p><div class=verse-container id=mnd13:108.2><span>Disvāna vā ñassati tānimeva; </span></div><p><div class=verse-container id=mnd13:108.3><span>Kāmaṁ bahuṁ passatu appakaṁ vā, </span></div><p><div class=verse-container id=mnd13:108.4><span>Na hi tena suddhiṁ kusalā vadantī”ti. </span></div><p><div class=verse-container id=mnd13:109.1><span>Nivissavādī na hi subbināyo, </span></div><p><div class=verse-container id=mnd13:109.2><span>Pakappitā diṭṭhipurakkharāno; </span></div><p><div class=verse-container id=mnd13:109.3><span>Yaṁ nissito tattha subhaṁ vadāno, </span></div><p><div class=verse-container id=mnd13:109.4><span>Suddhiṁ vado tattha tathaddasā so. </span></div><p><div class=verse-container id=mnd13:110.1><span>Nivissavādī na hi subbināyoti. </span></div><p><div class=verse-container id=mnd13:110.2><span>“Sassato loko, idameva saccaṁ moghamaññan”ti nivissavādī, </span></div><p><div class=verse-container id=mnd13:110.3><span>“asassato loko …pe… </span></div><p><div class=verse-container id=mnd13:110.4><span>neva hoti na na hoti tathāgato paraṁ maraṇā, idameva saccaṁ moghamaññan”ti—</span></div><p><div class=verse-container id=mnd13:110.5><span>nivissavādī. </span></div><p><div class=verse-container id=mnd13:110.6><span>Na hi subbināyoti. </span></div><p><div class=verse-container id=mnd13:110.7><span>Nivissavādī dubbinayo duppaññāpayo dunnijjhāpayo duppekkhāpayo duppasādayoti—</span></div><p><div class=verse-container id=mnd13:110.8><span>nivissavādī na hi subbināyo. </span></div><p><div class=verse-container id=mnd13:111.1><span>Pakappitā diṭṭhipurakkharānoti. </span></div><p><div class=verse-container id=mnd13:111.2><span>Kappitā pakappitā abhisaṅkhatā saṇṭhapitā diṭṭhiṁ purekkhato katvā carati. </span></div><p><div class=verse-container id=mnd13:111.3><span>Diṭṭhidhajo diṭṭhiketu diṭṭhādhipateyyo diṭṭhiyā parivārito caratīti—</span></div><p><div class=verse-container id=mnd13:111.4><span>pakappitā diṭṭhipurakkharāno. </span></div><p><div class=verse-container id=mnd13:112.1><span>Yaṁ nissito tattha subhaṁ vadānoti. </span></div><p><div class=verse-container id=mnd13:112.2><span>Yaṁ nissitoti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissito ānissito allīno upagato ajjhosito adhimuttoti—</span></div><p><div class=verse-container id=mnd13:112.3><span>yaṁ nissito. </span></div><p><div class=verse-container id=mnd13:112.4><span>Tatthāti sakāya diṭṭhiyā sakāya khantiyā sakāya ruciyā sakāya laddhiyā. </span></div><p><div class=verse-container id=mnd13:112.5><span>Subhaṁ vadānoti subhavādo sobhanavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—</span></div><p><div class=verse-container id=mnd13:112.6><span>yaṁ nissito tattha subhaṁ vadāno. </span></div><p><div class=verse-container id=mnd13:113.1><span>Suddhiṁ vado tattha tathaddasā soti. </span></div><p><div class=verse-container id=mnd13:113.2><span>Suddhivādo visuddhivādo parisuddhivādo vodātavādo parivodātavādo. </span></div><p><div class=verse-container id=mnd13:113.3><span>Atha vā suddhidassano visuddhidassano parisuddhidassano vodātadassano parivodātadassanoti—</span></div><p><div class=verse-container id=mnd13:113.4><span>suddhiṁ vādo. </span></div><p><div class=verse-container id=mnd13:113.5><span>Tatthāti sakāya diṭṭhiyā sakāya khantiyā sakāya ruciyā sakāya laddhiyā tathaṁ tacchaṁ bhūtaṁ yāthāvaṁ aviparītanti addassa adakkhi apassi paṭivijjhīti—</span></div><p><div class=verse-container id=mnd13:113.6><span>suddhiṁ vādo tattha tathaddasā so. </span></div><p><div class=verse-container id=mnd13:114.1><span>Tenāha bhagavā—</span></div><p><div class=verse-container id=mnd13:115.1><span>“Nivissavādī na hi subbināyo, </span></div><p><div class=verse-container id=mnd13:115.2><span>Pakappitā diṭṭhipurakkharāno; </span></div><p><div class=verse-container id=mnd13:115.3><span>Yaṁ nissito tattha subhaṁ vadāno, </span></div><p><div class=verse-container id=mnd13:115.4><span>Suddhiṁ vado tattha tathaddasā so”ti. </span></div><p><div class=verse-container id=mnd13:116.1><span>Na brāhmaṇo kappamupeti saṅkhā, </span></div><p><div class=verse-container id=mnd13:116.2><span>Na diṭṭhisārī napi ñāṇabandhu; </span></div><p><div class=verse-container id=mnd13:116.3><span>Ñatvā ca so sammutiyo puthujjā, </span></div><p><div class=verse-container id=mnd13:116.4><span>Upekkhatī uggahaṇanti maññe. </span></div><p><div class=verse-container id=mnd13:117.1><span>Na brāhmaṇo kappamupeti saṅkhāti. </span></div><p><div class=verse-container id=mnd13:117.2><span>Nāti paṭikkhepo. </span></div><p><div class=verse-container id=mnd13:117.3><span>Brāhmaṇoti sattannaṁ dhammānaṁ bāhitattā brāhmaṇo …pe… asito tādi pavuccate sa brahmā. </span></div><p><div class=verse-container id=mnd13:117.4><span>Kappāti dve kappā—</span></div><p><div class=verse-container id=mnd13:117.5><span>taṇhākappo ca diṭṭhikappo ca …pe… </span></div><p><div class=verse-container id=mnd13:117.6><span>ayaṁ taṇhākappo …pe… </span></div><p><div class=verse-container id=mnd13:117.7><span>ayaṁ diṭṭhikappo. </span></div><p><div class=verse-container id=mnd13:117.8><span>Saṅkhā vuccati ñāṇaṁ. </span></div><p><div class=verse-container id=mnd13:117.9><span>Yā paññā pajānanā …pe… amoho dhammavicayo sammādiṭṭhi. </span></div><p><div class=verse-container id=mnd13:117.10><span>Na brāhmaṇo kappamupeti saṅkhāti. </span></div><p><div class=verse-container id=mnd13:117.11><span>Brāhmaṇo saṅkhāya jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=mnd13:117.12><span>“Sabbe saṅkhārā aniccā … </span></div><p><div class=verse-container id=mnd13:117.13><span>sabbe saṅkhārā dukkhā …pe… </span></div><p><div class=verse-container id=mnd13:117.14><span>yaṁ kiñci samudayadhammaṁ sabbaṁ taṁ nirodhadhamman”ti saṅkhāya jānitvā tulayitvā tīrayitvā vibhāvayitvā vibhūtaṁ katvā taṇhākappaṁ vā diṭṭhikappaṁ vā neti na upeti na upagacchati na gaṇhāti na parāmasati nābhinivisatīti—</span></div><p><div class=verse-container id=mnd13:117.15><span>na brāhmaṇo kappamupeti saṅkhā. </span></div><p><div class=verse-container id=mnd13:118.1><span>Na diṭṭhisārī napi ñāṇabandhūti. </span></div><p><div class=verse-container id=mnd13:118.2><span>Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. </span></div><p><div class=verse-container id=mnd13:118.3><span>So diṭṭhiyā na yāyati na nīyati na vuyhati na saṁharīyati napi taṁ diṭṭhigataṁ sārato pacceti na paccāgacchatīti—</span></div><p><div class=verse-container id=mnd13:118.4><span>na diṭṭhisārī. </span></div><p><div class=verse-container id=mnd13:118.5><span>Napi ñāṇabandhūti aṭṭhasamāpattiñāṇena vā pañcābhiññāñāṇena vā taṇhābandhuṁ vā diṭṭhibandhuṁ vā na karoti na janeti na sañjaneti na nibbatteti nābhinibbattetīti—</span></div><p><div class=verse-container id=mnd13:118.6><span>na diṭṭhisārī napi ñāṇabandhu. </span></div><p><div class=verse-container id=mnd13:119.1><span>Ñatvā ca so sammutiyo puthujjāti. </span></div><p><div class=verse-container id=mnd13:119.2><span>Ñatvāti ñatvā jānitvā tulayitvā tīrayitvā vibhāvayitvā vibhūtaṁ katvā. </span></div><p><div class=verse-container id=mnd13:119.3><span>“Sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṁ katvā, </span></div><p><div class=verse-container id=mnd13:119.4><span>“sabbe saṅkhārā dukkhā”ti …pe… </span></div><p><div class=verse-container id=mnd13:119.5><span>“yaṁ kiñci samudayadhammaṁ sabbaṁ taṁ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṁ katvāti—</span></div><p><div class=verse-container id=mnd13:119.6><span>ñatvā ca so. </span></div><p><div class=verse-container id=mnd13:119.7><span>Sammutiyo vuccanti dvāsaṭṭhi diṭṭhigatāni diṭṭhisammutiyo. </span></div><p><div class=verse-container id=mnd13:119.8><span>Puthujjāti puthujjanehi janitā vā tā sammutiyoti—</span></div><p><div class=verse-container id=mnd13:119.9><span>puthujjā. </span></div><p><div class=verse-container id=mnd13:119.10><span>Puthu nānājanehi janitā vā sammutiyoti puthujjāti—</span></div><p><div class=verse-container id=mnd13:119.11><span>ñatvā ca so sammutiyo puthujjā. </span></div><p><div class=verse-container id=mnd13:120.1><span>Upekkhatī uggahaṇanti maññeti. </span></div><p><div class=verse-container id=mnd13:120.2><span>Aññe taṇhāvasena diṭṭhivasena gaṇhanti parāmasanti abhinivisanti. </span></div><p><div class=verse-container id=mnd13:120.3><span>Arahā upekkhati na gaṇhāti na parāmasati nābhinivisatīti—</span></div><p><div class=verse-container id=mnd13:120.4><span>upekkhatī uggahaṇanti maññe. </span></div><p><div class=verse-container id=mnd13:121.1><span>Tenāha bhagavā—</span></div><p><div class=verse-container id=mnd13:122.1><span>“Na brāhmaṇo kappamupeti saṅkhā, </span></div><p><div class=verse-container id=mnd13:122.2><span>Na diṭṭhisārī napi ñāṇabandhu; </span></div><p><div class=verse-container id=mnd13:122.3><span>Ñatvā ca so sammutiyo puthujjā, </span></div><p><div class=verse-container id=mnd13:122.4><span>Upekkhatī uggahaṇanti maññe”ti. </span></div><p><div class=verse-container id=mnd13:123.1><span>Vissajja ganthāni munīdha loke, </span></div><p><div class=verse-container id=mnd13:123.2><span>Vivādajātesu na vaggasārī; </span></div><p><div class=verse-container id=mnd13:123.3><span>Santo asantesu upekkhako so, </span></div><p><div class=verse-container id=mnd13:123.4><span>Anuggaho uggahaṇanti maññe. </span></div><p><div class=verse-container id=mnd13:124.1><span>Vissajja ganthāni munīdha loketi. </span></div><p><div class=verse-container id=mnd13:124.2><span>Ganthāti cattāro ganthā—</span></div><p><div class=verse-container id=mnd13:124.3><span>abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho. </span></div><p><div class=verse-container id=mnd13:124.4><span>Attano diṭṭhiyā rāgo abhijjhā kāyagantho, paravādesu āghāto appaccayo byāpādo kāyagantho, attano sīlaṁ vā vataṁ vā sīlabbataṁ vā parāmasati sīlabbataparāmāso kāyagantho, attano diṭṭhi idaṁsaccābhiniveso kāyagantho. </span></div><p><div class=verse-container id=mnd13:124.5><span>Vissajjāti ganthe vossajjitvā vissajja. </span></div><p><div class=verse-container id=mnd13:124.6><span>Atha vā ganthe gathite ganthite bandhe vibandhe ābandhe lagge laggite palibuddhe bandhane phoṭayitvā vissajja. </span></div><p><div class=verse-container id=mnd13:124.7><span>Yathā vayhaṁ vā rathaṁ vā sakaṭaṁ vā sandamānikaṁ vā sajjaṁ vissajjaṁ karonti vikopenti; </span></div><p><div class=verse-container id=mnd13:124.8><span>evamevaṁ ganthe vossajjitvā vissajja. </span></div><p><div class=verse-container id=mnd13:124.9><span>Atha vā ganthe gathite gaṇṭhite bandhe vibandhe ābandhe lagge laggite palibuddhe bandhane phoṭayitvā vissajja. </span></div><p><div class=verse-container id=mnd13:124.10><span>Munīti. </span></div><p><div class=verse-container id=mnd13:124.11><span>Monaṁ vuccati ñāṇaṁ …pe… saṅgajālamaticca so muni. </span></div><p><div class=verse-container id=mnd13:124.12><span>Idhāti imissā diṭṭhiyā …pe… </span></div><p><div class=verse-container id=mnd13:124.13><span>imasmiṁ manussaloketi—</span></div><p><div class=verse-container id=mnd13:124.14><span>vissajja ganthāni munīdha loke. </span></div><p><div class=verse-container id=mnd13:125.1><span>Vivādajātesu na vaggasārīti. </span></div><p><div class=verse-container id=mnd13:125.2><span>Vivādajātesu sañjātesu nibbattesu abhinibbattesu pātubhūtesu chandāgatiṁ gacchantesu dosāgatiṁ gacchantesu bhayāgatiṁ gacchantesu mohāgatiṁ gacchantesu na chandāgatiṁ gacchati, na dosāgatiṁ gacchati, na bhayāgatiṁ gacchati, na mohāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati saṁharīyatīti—</span></div><p><div class=verse-container id=mnd13:125.3><span>vivādajātesu na vaggasārī. </span></div><p><div class=verse-container id=mnd13:126.1><span>Santo asantesu upekkhako soti. </span></div><p><div class=verse-container id=mnd13:126.2><span>Santoti rāgassa santattā santo, dosassa santattā santo, mohassa santattā santo …pe… sabbākusalābhisaṅkhārānaṁ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddhoti—</span></div><p><div class=verse-container id=mnd13:126.3><span>santo. </span></div><p><div class=verse-container id=mnd13:126.4><span>Asantesūti asantesu anupasantesu avūpasantesu anibbutesu appaṭipassaddhesūti—</span></div><p><div class=verse-container id=mnd13:126.5><span>santo asantesu. </span></div><p><div class=verse-container id=mnd13:126.6><span>Upekkhako soti arahā chaḷaṅgupekkhāya samannāgato cakkhunā rūpaṁ disvā neva sumano hoti na dummano upekkhako viharati sato sampajāno. </span></div><p><div class=verse-container id=mnd13:126.7><span>Sotena saddaṁ sutvā …pe… </span></div><p><div class=verse-container id=mnd13:126.8><span>kālaṁ kaṅkhati bhāvito sa dantoti—</span></div><p><div class=verse-container id=mnd13:126.9><span>santo asantesu upekkhako so. </span></div><p><div class=verse-container id=mnd13:127.1><span>Anuggaho uggahaṇanti maññeti. </span></div><p><div class=verse-container id=mnd13:127.2><span>Aññe taṇhāvasena diṭṭhivasena gaṇhante parāmasante abhinivisante. </span></div><p><div class=verse-container id=mnd13:127.3><span>Arahā upekkhati na gaṇhāti na parāmasati nābhinivisatīti—</span></div><p><div class=verse-container id=mnd13:127.4><span>anuggaho uggahaṇanti maññe. </span></div><p><div class=verse-container id=mnd13:128.1><span>Tenāha bhagavā—</span></div><p><div class=verse-container id=mnd13:129.1><span>“Vissajja ganthāni munīdha loke, </span></div><p><div class=verse-container id=mnd13:129.2><span>Vivādajātesu na vaggasārī; </span></div><p><div class=verse-container id=mnd13:129.3><span>Santo asantesu upekkhako so, </span></div><p><div class=verse-container id=mnd13:129.4><span>Anuggaho uggahaṇanti maññe”ti. </span></div><p><div class=verse-container id=mnd13:130.1><span>Pubbāsave hitvā nave akubbaṁ, </span></div><p><div class=verse-container id=mnd13:130.2><span>Na chandagū nopi nivissavādī; </span></div><p><div class=verse-container id=mnd13:130.3><span>Sa vippamutto diṭṭhigatehi dhīro, </span></div><p><div class=verse-container id=mnd13:130.4><span>Na limpati loke anattagarahī. </span></div><p><div class=verse-container id=mnd13:131.1><span>Pubbāsave hitvā nave akubbanti. </span></div><p><div class=verse-container id=mnd13:131.2><span>Pubbāsavā vuccanti atītā rūpavedanāsaññāsaṅkhāraviññāṇā. </span></div><p><div class=verse-container id=mnd13:131.3><span>Atīte saṅkhāre ārabbha ye kilesā uppajjeyyuṁ te kilese hitvā cajitvā pariccajitvā pajahitvā vinodetvā byantiṁ karitvā anabhāvaṁ gametvāti—</span></div><p><div class=verse-container id=mnd13:131.4><span>pubbāsave hitvā. </span></div><p><div class=verse-container id=mnd13:131.5><span>Nave akubbanti navā vuccanti paccuppannā rūpavedanāsaññāsaṅkhāraviññāṇā. </span></div><p><div class=verse-container id=mnd13:131.6><span>Paccuppanne saṅkhāre ārabbha chandaṁ akubbamāno pemaṁ akubbamāno rāgaṁ akubbamāno ajanayamāno asañjanayamāno anibbattayamāno anabhinibbattayamānoti—</span></div><p><div class=verse-container id=mnd13:131.7><span>pubbāsave hitvā nave akubbaṁ. </span></div><p><div class=verse-container id=mnd13:132.1><span>Na chandagū nopi nivissavādīti. </span></div><p><div class=verse-container id=mnd13:132.2><span>Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati na saṁharīyatīti—</span></div><p><div class=verse-container id=mnd13:132.3><span>na chandagū. </span></div><p><div class=verse-container id=mnd13:132.4><span>Nopi nivissavādīti “sassato loko, idameva saccaṁ moghamaññan”ti na nivissavādī …pe… </span></div><p><div class=verse-container id=mnd13:132.5><span>“neva hoti na na hoti tathāgato paraṁ maraṇā, idameva saccaṁ moghamaññan”ti na nivissavādīti—</span></div><p><div class=verse-container id=mnd13:132.6><span>na chandagū nopi nivissavādī. </span></div><p><div class=verse-container id=mnd13:133.1><span>Sa vippamutto diṭṭhigatehi dhīroti tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. </span></div><p><div class=verse-container id=mnd13:133.2><span>So diṭṭhigatehi vippamutto visaññutto vimariyādikatena cetasā viharati. </span></div><p><div class=verse-container id=mnd13:133.3><span>Dhīroti dhīro paṇḍito paññavā buddhimā ñāṇī vibhāvī medhāvīti—</span></div><p><div class=verse-container id=mnd13:133.4><span>sa vippamutto diṭṭhigatehi dhīro. </span></div><p><div class=verse-container id=mnd13:134.1><span>Na limpati loke anattagarahīti. </span></div><p><div class=verse-container id=mnd13:134.2><span>Lepāti dve lepā—</span></div><p><div class=verse-container id=mnd13:134.3><span>taṇhālepo ca diṭṭhilepo ca …pe… </span></div><p><div class=verse-container id=mnd13:134.4><span>ayaṁ taṇhālepo …pe… </span></div><p><div class=verse-container id=mnd13:134.5><span>ayaṁ diṭṭhilepo. </span></div><p><div class=verse-container id=mnd13:134.6><span>Tassa taṇhālepo pahīno, diṭṭhilepo paṭinissaṭṭho; </span></div><p><div class=verse-container id=mnd13:134.7><span>tassa taṇhālepassa pahīnattā, diṭṭhilepassa paṭinissaṭṭhattā apāyaloke na limpati, manussaloke na limpati, devaloke na limpati, khandhaloke na limpati, dhātuloke na limpati, āyatanaloke na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—</span></div><p><div class=verse-container id=mnd13:134.8><span>na limpati loke. </span></div><p><div class=verse-container id=mnd13:135.1><span>Anattagarahīti dvīhi kāraṇehi attānaṁ garahati—</span></div><p><div class=verse-container id=mnd13:135.2><span>katattā ca akatattā ca. </span></div><p><div class=verse-container id=mnd13:135.3><span>Kathaṁ katattā ca akatattā ca attānaṁ garahati? </span></div><p><div class=verse-container id=mnd13:135.4><span>“Kataṁ me kāyaduccaritaṁ, akataṁ me kāyasucaritan”ti attānaṁ garahati. </span></div><p><div class=verse-container id=mnd13:135.5><span>“Kataṁ me vacīduccaritaṁ …pe… </span></div><p><div class=verse-container id=mnd13:135.6><span>kataṁ me manoduccaritaṁ … </span></div><p><div class=verse-container id=mnd13:135.7><span>kato me pāṇātipāto …pe… </span></div><p><div class=verse-container id=mnd13:135.8><span>katā me micchādiṭṭhi, akatā me sammādiṭṭhī”ti attānaṁ garahati. </span></div><p><div class=verse-container id=mnd13:135.9><span>Evaṁ katattā ca akatattā ca attānaṁ garahati. </span></div><p><div class=verse-container id=mnd13:136.1><span>Atha vā “sīlesumhi na paripūrakārī”ti attānaṁ garahati. </span></div><p><div class=verse-container id=mnd13:136.2><span>“Indriyesumhi aguttadvāro”ti … </span></div><p><div class=verse-container id=mnd13:136.3><span>“bhojanemhi amattaññū”ti … </span></div><p><div class=verse-container id=mnd13:136.4><span>“jāgariyamhi ananuyutto”ti … </span></div><p><div class=verse-container id=mnd13:136.5><span>“na satisampajaññenāmhi samannāgato”ti … </span></div><p><div class=verse-container id=mnd13:136.6><span>“abhāvitā me cattāro satipaṭṭhānā”ti … </span></div><p><div class=verse-container id=mnd13:136.7><span>“abhāvitā me cattāro sammappadhānā”ti … </span></div><p><div class=verse-container id=mnd13:136.8><span>“abhāvitā me cattāro iddhipādā”ti … </span></div><p><div class=verse-container id=mnd13:136.9><span>“abhāvitāni me pañcindriyānī”ti … </span></div><p><div class=verse-container id=mnd13:136.10><span>“abhāvitāni me pañca balānī”ti … </span></div><p><div class=verse-container id=mnd13:136.11><span>“abhāvitā me satta bojjhaṅgā”ti … </span></div><p><div class=verse-container id=mnd13:136.12><span>“abhāvito me ariyo aṭṭhaṅgiko maggo”ti … </span></div><p><div class=verse-container id=mnd13:136.13><span>“dukkhaṁ me apariññātan”ti … </span></div><p><div class=verse-container id=mnd13:136.14><span>“dukkhasamudayo me appahīno”ti … </span></div><p><div class=verse-container id=mnd13:136.15><span>“maggo me abhāvito”ti … </span></div><p><div class=verse-container id=mnd13:136.16><span>“nirodho me asacchikato”ti attānaṁ garahati. </span></div><p><div class=verse-container id=mnd13:136.17><span>Evaṁ katattā ca akatattā ca attānaṁ garahati. </span></div><p><div class=verse-container id=mnd13:136.18><span>Evaṁ attagarahī. </span></div><p><div class=verse-container id=mnd13:136.19><span>Tayidaṁ kammaṁ akubbamāno ajanayamāno asañjanayamāno anibbattayamāno anabhinibbattayamāno anattagarahīti—</span></div><p><div class=verse-container id=mnd13:136.20><span>na limpati loke anattagarahī. </span></div><p><div class=verse-container id=mnd13:137.1><span>Tenāha bhagavā—</span></div><p><div class=verse-container id=mnd13:138.1><span>“Pubbāsave hitvā nave akubbaṁ, </span></div><p><div class=verse-container id=mnd13:138.2><span>Na chandagū nopi nivissavādī; </span></div><p><div class=verse-container id=mnd13:138.3><span>Sa vippamutto diṭṭhigatehi dhīro, </span></div><p><div class=verse-container id=mnd13:138.4><span>Na limpati loke anattagarahī”ti. </span></div><p><div class=verse-container id=mnd13:139.1><span>Sa sabbadhammesu visenibhūto, </span></div><p><div class=verse-container id=mnd13:139.2><span>Yaṁ kiñci diṭṭhaṁ va sutaṁ mutaṁ vā; </span></div><p><div class=verse-container id=mnd13:139.3><span>Sa pannabhāro muni vippamutto, </span></div><p><div class=verse-container id=mnd13:139.4><span>Na kappiyo nūparato na patthiyo. </span></div><p><div class=verse-container id=mnd13:139.5><span>(Iti bhagavā.) </span></div><p><div class=verse-container id=mnd13:140.1><span>Sa sabbadhammesu visenibhūto yaṁ kiñci diṭṭhaṁ va sutaṁ mutaṁ vāti. </span></div><p><div class=verse-container id=mnd13:140.2><span>Senā vuccati mārasenā. </span></div><p><div class=verse-container id=mnd13:140.3><span>Kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, rāgo … doso … moho … kodho … upanāho … makkho … paḷāso … issā … macchariyaṁ … māyā … sāṭheyyaṁ … thambho … sārambho … māno … atimāno … mado … pamādo … sabbe kilesā … sabbe duccaritā … sabbe darathā … sabbe pariḷāhā … sabbe santāpā … sabbākusalābhisaṅkhārā mārasenā. </span></div><p><div class=verse-container id=mnd13:141.1><span>Vuttañhetaṁ bhagavatā—</span></div><p><div class=verse-container id=mnd13:142.1><span>“Kāmā te paṭhamā senā, </span></div><p><div class=verse-container id=mnd13:142.2><span>dutiyā arati vuccati; </span></div><p><div class=verse-container id=mnd13:142.3><span>…pe… </span></div><p><div class=verse-container id=mnd13:142.4><span>Na naṁ asūro jināti, </span></div><p><div class=verse-container id=mnd13:142.5><span>jetvāva labhate sukhan”ti. </span></div><p><div class=verse-container id=mnd13:143.1><span>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā—</span></div><p><div class=verse-container id=mnd13:143.2><span>so vuccati visenibhūto. </span></div><p><div class=verse-container id=mnd13:143.3><span>So diṭṭhe visenibhūto, </span></div><p><div class=verse-container id=mnd13:143.4><span>sute … </span></div><p><div class=verse-container id=mnd13:143.5><span>mute … </span></div><p><div class=verse-container id=mnd13:143.6><span>viññāte visenibhūtoti—</span></div><p><div class=verse-container id=mnd13:143.7><span>sa sabbadhammesu visenibhūto, yaṁ kiñci diṭṭhaṁ va sutaṁ mutaṁ vā. </span></div><p><div class=verse-container id=mnd13:144.1><span>Sa pannabhāro muni vippamuttoti. </span></div><p><div class=verse-container id=mnd13:144.2><span>Bhārāti tayo bhārā—</span></div><p><div class=verse-container id=mnd13:144.3><span>khandhabhāro, kilesabhāro, abhisaṅkhārabhāro. </span></div><p><div class=verse-container id=mnd13:144.4><span>Katamo khandhabhāro? </span></div><p><div class=verse-container id=mnd13:144.5><span>Paṭisandhiyā rūpaṁ vedanā saññā saṅkhārā viññāṇaṁ—</span></div><p><div class=verse-container id=mnd13:144.6><span>ayaṁ khandhabhāro. </span></div><p><div class=verse-container id=mnd13:144.7><span>Katamo kilesabhāro? </span></div><p><div class=verse-container id=mnd13:144.8><span>Rāgo doso moho …pe… </span></div><p><div class=verse-container id=mnd13:144.9><span>sabbākusalābhisaṅkhārā—</span></div><p><div class=verse-container id=mnd13:144.10><span>ayaṁ kilesabhāro. </span></div><p><div class=verse-container id=mnd13:144.11><span>Katamo abhisaṅkhārabhāro? </span></div><p><div class=verse-container id=mnd13:144.12><span>Puññābhisaṅkhāro apuññābhisaṅkhāro āneñjābhisaṅkhāro—</span></div><p><div class=verse-container id=mnd13:144.13><span>ayaṁ abhisaṅkhārabhāro. </span></div><p><div class=verse-container id=mnd13:144.14><span>Yato khandhabhāro ca kilesabhāro ca abhisaṅkhārabhāro ca pahīnā honti ucchinnamūlā tālāvatthukatā anabhāvaṅkatā āyatiṁ anuppādadhammā, so vuccati pannabhāro patitabhāro oropitabhāro samoropitabhāro nikkhittabhāro paṭipassaddhabhāro. </span></div><p><div class=verse-container id=mnd13:145.1><span>Munīti monaṁ vuccati ñāṇaṁ. </span></div><p><div class=verse-container id=mnd13:145.2><span>Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā, paṇḍiccaṁ kosallaṁ nepuññaṁ vebhabyā cintā upaparikkhā bhūri medhā parināyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi. </span></div><p><div class=verse-container id=mnd13:145.3><span>Tena ñāṇena samannāgato muni monappatto. </span></div><p><div class=verse-container id=mnd13:146.1><span>Tīṇi moneyyāni—</span></div><p><div class=verse-container id=mnd13:146.2><span>kāyamoneyyaṁ, vacīmoneyyaṁ, manomoneyyaṁ. </span></div><p><div class=verse-container id=mnd13:146.3><span>Katamaṁ kāyamoneyyaṁ? </span></div><p><div class=verse-container id=mnd13:146.4><span>Tividhānaṁ kāyaduccaritānaṁ pahānaṁ kāyamoneyyaṁ, tividhaṁ kāyasucaritaṁ kāyamoneyyaṁ, kāyārammaṇe ñāṇaṁ kāyamoneyyaṁ, kāyapariññā kāyamoneyyaṁ, pariññāsahagato maggo kāyamoneyyaṁ, kāye chandarāgassa pahānaṁ kāyamoneyyaṁ, kāyasaṅkhāranirodho catutthajjhānasamāpatti kāyamoneyyaṁ—</span></div><p><div class=verse-container id=mnd13:146.5><span>idaṁ kāyamoneyyaṁ. </span></div><p><div class=verse-container id=mnd13:147.1><span>Katamaṁ vacīmoneyyaṁ? </span></div><p><div class=verse-container id=mnd13:147.2><span>Catubbidhānaṁ vacīduccaritānaṁ pahānaṁ vacīmoneyyaṁ, catubbidhaṁ vacīsucaritaṁ vacīmoneyyaṁ, vācārammaṇe ñāṇaṁ vacīmoneyyaṁ, vācāpariññā vacīmoneyyaṁ, pariññāsahagato maggo vacīmoneyyaṁ, vācāya chandarāgassa pahānaṁ vacīmoneyyaṁ, vacīsaṅkhāranirodho dutiyajjhānasamāpatti vacīmoneyyaṁ—</span></div><p><div class=verse-container id=mnd13:147.3><span>idaṁ vacīmoneyyaṁ. </span></div><p><div class=verse-container id=mnd13:148.1><span>Katamaṁ manomoneyyaṁ? </span></div><p><div class=verse-container id=mnd13:148.2><span>Tividhānaṁ manoduccaritānaṁ pahānaṁ manomoneyyaṁ, tividhaṁ manosucaritaṁ manomoneyyaṁ, cittārammaṇe ñāṇaṁ manomoneyyaṁ, cittapariññā manomoneyyaṁ, pariññāsahagato maggo manomoneyyaṁ, citte chandarāgassa pahānaṁ manomoneyyaṁ, cittasaṅkhāranirodho saññāvedayitanirodhasamāpatti manomoneyyaṁ—</span></div><p><div class=verse-container id=mnd13:148.3><span>idaṁ manomoneyyaṁ. </span></div><p><div class=verse-container id=mnd13:149.1><span>“Kāyamuniṁ vācāmuniṁ, </span></div><p><div class=verse-container id=mnd13:149.2><span>manomunimanāsavaṁ; </span></div><p><div class=verse-container id=mnd13:149.3><span>Muniṁ moneyyasampannaṁ, </span></div><p><div class=verse-container id=mnd13:149.4><span>āhu sabbappahāyinaṁ. </span></div><p><div class=verse-container id=mnd13:150.1><span>Kāyamuniṁ vācāmuniṁ, </span></div><p><div class=verse-container id=mnd13:150.2><span>manomunimanāsavaṁ; </span></div><p><div class=verse-container id=mnd13:150.3><span>Muniṁ moneyyasampannaṁ, </span></div><p><div class=verse-container id=mnd13:150.4><span>āhu ninhātapāpakan”ti. </span></div><p><div class=verse-container id=mnd13:151.1><span>Imehi tīhi moneyyehi dhammehi samannāgatā cha munino—</span></div><p><div class=verse-container id=mnd13:151.2><span>agāramunino, anagāramunino, sekhamunino, asekhamunino, paccekamunino, munimuninoti. </span></div><p><div class=verse-container id=mnd13:151.3><span>Katame agāramunino? </span></div><p><div class=verse-container id=mnd13:151.4><span>Ye te agārikā diṭṭhapadā viññātasāsanā—</span></div><p><div class=verse-container id=mnd13:151.5><span>ime agāramunino. </span></div><p><div class=verse-container id=mnd13:151.6><span>Katame anagāramunino? </span></div><p><div class=verse-container id=mnd13:151.7><span>Ye te pabbajitā diṭṭhapadā viññātasāsanā—</span></div><p><div class=verse-container id=mnd13:151.8><span>ime anagāramunino. </span></div><p><div class=verse-container id=mnd13:151.9><span>Satta sekhā sekhamunino, arahanto asekhamunino. </span></div><p><div class=verse-container id=mnd13:151.10><span>Paccekabuddhā paccekamunino. </span></div><p><div class=verse-container id=mnd13:151.11><span>Munimunino vuccanti tathāgatā arahanto sammāsambuddhā. </span></div><p><div class=verse-container id=mnd13:152.1><span>“Na monena munī hoti, </span></div><p><div class=verse-container id=mnd13:152.2><span>mūḷharūpo aviddasu; </span></div><p><div class=verse-container id=mnd13:152.3><span>Yo ca tulaṁva paggayha, </span></div><p><div class=verse-container id=mnd13:152.4><span>varamādāya paṇḍito. </span></div><p><div class=verse-container id=mnd13:153.1><span>Pāpāni parivajjeti, </span></div><p><div class=verse-container id=mnd13:153.2><span>sa munī tena so muni; </span></div><p><div class=verse-container id=mnd13:153.3><span>Yo munāti ubho loke, </span></div><p><div class=verse-container id=mnd13:153.4><span>muni tena pavuccati. </span></div><p><div class=verse-container id=mnd13:154.1><span>Asatañca satañca ñatvā dhammaṁ, </span></div><p><div class=verse-container id=mnd13:154.2><span>Ajjhattaṁ bahiddhā ca sabbaloke; </span></div><p><div class=verse-container id=mnd13:154.3><span>Devamanussehi pūjito yo, </span></div><p><div class=verse-container id=mnd13:154.4><span>Saṅgajālamaticca so muni”. </span></div><p><div class=verse-container id=mnd13:155.1><span>Vippamuttoti munino rāgā cittaṁ muttaṁ vimuttaṁ suvimuttaṁ; </span></div><p><div class=verse-container id=mnd13:155.2><span>dosā cittaṁ … </span></div><p><div class=verse-container id=mnd13:155.3><span>mohā cittaṁ muttaṁ vimuttaṁ suvimuttaṁ …pe… </span></div><p><div class=verse-container id=mnd13:155.4><span>sabbākusalābhisaṅkhārehi cittaṁ muttaṁ vimuttaṁ suvimuttanti—</span></div><p><div class=verse-container id=mnd13:155.5><span>sa pannabhāro muni vippamutto. </span></div><p><div class=verse-container id=mnd13:156.1><span>Na kappiyo nūparato na patthiyoti bhagavāti. </span></div><p><div class=verse-container id=mnd13:156.2><span>Kappāti dve kappā—</span></div><p><div class=verse-container id=mnd13:156.3><span>taṇhākappo ca diṭṭhikappo ca …pe… </span></div><p><div class=verse-container id=mnd13:156.4><span>ayaṁ taṇhākappo …pe… </span></div><p><div class=verse-container id=mnd13:156.5><span>ayaṁ diṭṭhikappo. </span></div><p><div class=verse-container id=mnd13:156.6><span>Tassa taṇhākappo pahīno, diṭṭhikappo paṭinissaṭṭho; </span></div><p><div class=verse-container id=mnd13:156.7><span>taṇhākappassa pahīnattā diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappeti na janeti na sañjaneti na nibbatteti nābhinibbattetīti—</span></div><p><div class=verse-container id=mnd13:156.8><span>na kappiyo. </span></div><p><div class=verse-container id=mnd13:156.9><span>Nūparatoti. </span></div><p><div class=verse-container id=mnd13:156.10><span>Sabbe bālaputhujjanā rajjanti, puthujjanakalyāṇakaṁ upādāya satta sekhā appattassa pattiyā anadhigatassa adhigamāya asacchikatassa sacchikiriyāya āramanti viramanti paṭiviramanti, arahā ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—</span></div><p><div class=verse-container id=mnd13:156.11><span>na kappiyo nūparato. </span></div><p><div class=verse-container id=mnd13:156.12><span>Na patthiyoti. </span></div><p><div class=verse-container id=mnd13:156.13><span>Patthanā vuccati taṇhā. </span></div><p><div class=verse-container id=mnd13:156.14><span>Yo rāgo sārāgo …pe… abhijjhā lobho akusalamūlaṁ. </span></div><p><div class=verse-container id=mnd13:156.15><span>Yassesā patthanā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati na patthiyo. </span></div><p><div class=verse-container id=mnd13:157.1><span>Bhagavāti gāravādhivacanaṁ. </span></div><p><div class=verse-container id=mnd13:157.2><span>Api ca bhaggarāgoti bhagavā, </span></div><p><div class=verse-container id=mnd13:157.3><span>bhaggadosoti bhagavā, </span></div><p><div class=verse-container id=mnd13:157.4><span>bhaggamohoti bhagavā, </span></div><p><div class=verse-container id=mnd13:157.5><span>bhaggamānoti bhagavā, </span></div><p><div class=verse-container id=mnd13:157.6><span>bhaggadiṭṭhīti bhagavā, </span></div><p><div class=verse-container id=mnd13:157.7><span>bhaggakaṇḍakoti bhagavā, </span></div><p><div class=verse-container id=mnd13:157.8><span>bhaggakilesoti bhagavā, </span></div><p><div class=verse-container id=mnd13:157.9><span>bhaji vibhaji pavibhaji dhammaratananti bhagavā, </span></div><p><div class=verse-container id=mnd13:157.10><span>bhavānaṁ antakaroti bhagavā, </span></div><p><div class=verse-container id=mnd13:157.11><span>bhāvitakāyo bhāvitasīlo bhāvitacitto bhāvitapaññoti bhagavā; </span></div><p><div class=verse-container id=mnd13:157.12><span>bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā, </span></div><p><div class=verse-container id=mnd13:157.13><span>bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā, </span></div><p><div class=verse-container id=mnd13:157.14><span>bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā, </span></div><p><div class=verse-container id=mnd13:157.15><span>bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā, </span></div><p><div class=verse-container id=mnd13:157.16><span>bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbavihārasamāpattīnanti bhagavā, </span></div><p><div class=verse-container id=mnd13:157.17><span>bhāgī vā bhagavā dasannaṁ saññābhāvanānaṁ dasannaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā, </span></div><p><div class=verse-container id=mnd13:157.18><span>bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā, </span></div><p><div class=verse-container id=mnd13:157.19><span>bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā, </span></div><p><div class=verse-container id=mnd13:157.20><span>bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ; </span></div><p><div class=verse-container id=mnd13:157.21><span>vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ bhagavāti—</span></div><p><div class=verse-container id=mnd13:157.22><span>na kappiyo nūparato na patthiyo iti bhagavā. </span></div><p><div class=verse-container id=mnd13:158.1><span>Tenāha bhagavā—</span></div><p><div class=verse-container id=mnd13:159.1><span>“Sa sabbadhammesu visenibhūto, </span></div><p><div class=verse-container id=mnd13:159.2><span>Yaṁ kiñci diṭṭhaṁ va sutaṁ mutaṁ vā; </span></div><p><div class=verse-container id=mnd13:159.3><span>Sa pannabhāro muni vippamutto, </span></div><p><div class=verse-container id=mnd13:159.4><span>Na kappiyo nūparato na patthiyo”. </span></div><p><div class=verse-container id=mnd13:159.5><span>(Iti bhagavāti.) </span></div><p><div class=verse-container id=mnd13:160.1><span>Mahābyūhasuttaniddeso terasamo. </span></div><div class=flex-between><a href=/canon/en/pli/ms/sutta/kn/mnd/mnd0012.html>Previous</a><a href=/canon/en/pli/ms/sutta/kn/mnd/mnd0014.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>