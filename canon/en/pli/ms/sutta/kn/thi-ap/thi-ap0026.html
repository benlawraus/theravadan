<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0025.html>Previous</a><a href=/canon/en/pli/ms/sutta/kn/thi-ap/thi-ap0027.html>Next</a></div><p><div class=verse-container id=thi-ap26:0.1><span>Therīapadāna </span></div><p><div class=verse-container id=thi-ap26:0.2><span>Kuṇḍalakesīvagga </span></div><p><div class=verse-container id=thi-ap26:0.3><span class=big-bold>Soṇātherīapadāna </span></div><p><div class=verse-container id=thi-ap26:1.1><span>“Padumuttaro nāma jino, </span></div><p><div class=verse-container id=thi-ap26:1.2><span>sabbadhammāna pāragū; </span></div><p><div class=verse-container id=thi-ap26:1.3><span>Ito satasahassamhi, </span></div><p><div class=verse-container id=thi-ap26:1.4><span>kappe uppajji nāyako. </span></div><p><div class=verse-container id=thi-ap26:2.1><span>Tadā seṭṭhikule jātā, </span></div><p><div class=verse-container id=thi-ap26:2.2><span>sukhitā pūjitā piyā; </span></div><p><div class=verse-container id=thi-ap26:2.3><span>Upetvā taṁ munivaraṁ, </span></div><p><div class=verse-container id=thi-ap26:2.4><span>assosiṁ madhuraṁ vacaṁ. </span></div><p><div class=verse-container id=thi-ap26:3.1><span>Āraddhavīriyānaggaṁ, </span></div><p><div class=verse-container id=thi-ap26:3.2><span>vaṇṇesi bhikkhuniṁ jino; </span></div><p><div class=verse-container id=thi-ap26:3.3><span>Taṁ sutvā muditā hutvā, </span></div><p><div class=verse-container id=thi-ap26:3.4><span>kāraṁ katvāna satthuno. </span></div><p><div class=verse-container id=thi-ap26:4.1><span>Abhivādiya sambuddhaṁ, </span></div><p><div class=verse-container id=thi-ap26:4.2><span>ṭhānaṁ taṁ patthayiṁ tadā; </span></div><p><div class=verse-container id=thi-ap26:4.3><span>Anumodi mahāvīro, </span></div><p><div class=verse-container id=thi-ap26:4.4><span>‘sijjhataṁ paṇidhī tava. </span></div><p><div class=verse-container id=thi-ap26:5.1><span>Satasahassito kappe, </span></div><p><div class=verse-container id=thi-ap26:5.2><span>okkākakulasambhavo; </span></div><p><div class=verse-container id=thi-ap26:5.3><span>Gotamo nāma gottena, </span></div><p><div class=verse-container id=thi-ap26:5.4><span>satthā loke bhavissati. </span></div><p><div class=verse-container id=thi-ap26:6.1><span>Tassa dhammesu dāyādā, </span></div><p><div class=verse-container id=thi-ap26:6.2><span>orasā dhammanimmitā; </span></div><p><div class=verse-container id=thi-ap26:6.3><span>Soṇāti nāma nāmena, </span></div><p><div class=verse-container id=thi-ap26:6.4><span>hessati satthu sāvikā’. </span></div><p><div class=verse-container id=thi-ap26:7.1><span>Taṁ sutvā muditā hutvā, </span></div><p><div class=verse-container id=thi-ap26:7.2><span>yāvajīvaṁ tadā jinaṁ; </span></div><p><div class=verse-container id=thi-ap26:7.3><span>Mettacittā paricariṁ, </span></div><p><div class=verse-container id=thi-ap26:7.4><span>paccayehi vināyakaṁ. </span></div><p><div class=verse-container id=thi-ap26:8.1><span>Tena kammena sukatena, </span></div><p><div class=verse-container id=thi-ap26:8.2><span>cetanāpaṇidhīhi ca; </span></div><p><div class=verse-container id=thi-ap26:8.3><span>Jahitvā mānusaṁ dehaṁ, </span></div><p><div class=verse-container id=thi-ap26:8.4><span>tāvatiṁsamagacchahaṁ. </span></div><p><div class=verse-container id=thi-ap26:9.1><span>Pacchime ca bhave dāni, </span></div><p><div class=verse-container id=thi-ap26:9.2><span>jātā seṭṭhikule ahaṁ; </span></div><p><div class=verse-container id=thi-ap26:9.3><span>Sāvatthiyaṁ puravare, </span></div><p><div class=verse-container id=thi-ap26:9.4><span>iddhe phīte mahaddhane. </span></div><p><div class=verse-container id=thi-ap26:10.1><span>Yadā ca yobbanappattā, </span></div><p><div class=verse-container id=thi-ap26:10.2><span>gantvā patikulaṁ ahaṁ; </span></div><p><div class=verse-container id=thi-ap26:10.3><span>Dasa puttāni ajaniṁ, </span></div><p><div class=verse-container id=thi-ap26:10.4><span>surūpāni visesato. </span></div><p><div class=verse-container id=thi-ap26:11.1><span>Sukhedhitā ca te sabbe, </span></div><p><div class=verse-container id=thi-ap26:11.2><span>jananettamanoharā; </span></div><p><div class=verse-container id=thi-ap26:11.3><span>Amittānampi rucitā, </span></div><p><div class=verse-container id=thi-ap26:11.4><span>mama pageva te piyā. </span></div><p><div class=verse-container id=thi-ap26:12.1><span>Tato mayhaṁ akāmāya, </span></div><p><div class=verse-container id=thi-ap26:12.2><span>dasaputtapurakkhato; </span></div><p><div class=verse-container id=thi-ap26:12.3><span>Pabbajittha sa me bhattā, </span></div><p><div class=verse-container id=thi-ap26:12.4><span>devadevassa sāsane. </span></div><p><div class=verse-container id=thi-ap26:13.1><span>Tadekikā vicintesiṁ, </span></div><p><div class=verse-container id=thi-ap26:13.2><span>‘jīvitenālamatthu me; </span></div><p><div class=verse-container id=thi-ap26:13.3><span>Cattāya patiputtehi, </span></div><p><div class=verse-container id=thi-ap26:13.4><span>vuḍḍhāya ca varākiyā. </span></div><p><div class=verse-container id=thi-ap26:14.1><span>Ahampi tattha gacchissaṁ, </span></div><p><div class=verse-container id=thi-ap26:14.2><span>sampatto yattha me pati’; </span></div><p><div class=verse-container id=thi-ap26:14.3><span>Evāhaṁ cintayitvāna, </span></div><p><div class=verse-container id=thi-ap26:14.4><span>pabbajiṁ anagāriyaṁ. </span></div><p><div class=verse-container id=thi-ap26:15.1><span>Tato ca maṁ bhikkhuniyo, </span></div><p><div class=verse-container id=thi-ap26:15.2><span>ekaṁ bhikkhunupassaye; </span></div><p><div class=verse-container id=thi-ap26:15.3><span>Vihāya gacchumovādaṁ, </span></div><p><div class=verse-container id=thi-ap26:15.4><span>‘tāpehi udakaṁ’ iti. </span></div><p><div class=verse-container id=thi-ap26:16.1><span>Tadā udakamāhitvā, </span></div><p><div class=verse-container id=thi-ap26:16.2><span>okiritvāna kumbhiyā; </span></div><p><div class=verse-container id=thi-ap26:16.3><span>Culle ṭhapetvā āsīnā, </span></div><p><div class=verse-container id=thi-ap26:16.4><span>tato cittaṁ samādahiṁ. </span></div><p><div class=verse-container id=thi-ap26:17.1><span>Khandhe aniccato disvā, </span></div><p><div class=verse-container id=thi-ap26:17.2><span>dukkhato ca anattato; </span></div><p><div class=verse-container id=thi-ap26:17.3><span>Khepetvā āsave sabbe, </span></div><p><div class=verse-container id=thi-ap26:17.4><span>arahattamapāpuṇiṁ. </span></div><p><div class=verse-container id=thi-ap26:18.1><span>Tadāgantvā bhikkhuniyo, </span></div><p><div class=verse-container id=thi-ap26:18.2><span>uṇhodakamapucchisuṁ; </span></div><p><div class=verse-container id=thi-ap26:18.3><span>Tejodhātumadhiṭṭhāya, </span></div><p><div class=verse-container id=thi-ap26:18.4><span>khippaṁ santāpayiṁ jalaṁ. </span></div><p><div class=verse-container id=thi-ap26:19.1><span>Vimhitā tā jinavaraṁ, </span></div><p><div class=verse-container id=thi-ap26:19.2><span>etamatthamasāvayuṁ; </span></div><p><div class=verse-container id=thi-ap26:19.3><span>Taṁ sutvā mudito nātho, </span></div><p><div class=verse-container id=thi-ap26:19.4><span>imaṁ gāthaṁ abhāsatha. </span></div><p><div class=verse-container id=thi-ap26:20.1><span>‘Yo ca vassasataṁ jīve, </span></div><p><div class=verse-container id=thi-ap26:20.2><span>kusīto hīnavīriyo; </span></div><p><div class=verse-container id=thi-ap26:20.3><span>Ekāhaṁ jīvitaṁ seyyo, </span></div><p><div class=verse-container id=thi-ap26:20.4><span>vīriyamārabhato daḷhaṁ’. </span></div><p><div class=verse-container id=thi-ap26:21.1><span>Ārādhito mahāvīro, </span></div><p><div class=verse-container id=thi-ap26:21.2><span>mayā suppaṭipattiyā; </span></div><p><div class=verse-container id=thi-ap26:21.3><span>Āraddhavīriyānaggaṁ, </span></div><p><div class=verse-container id=thi-ap26:21.4><span>mamāha sa mahāmuni. </span></div><p><div class=verse-container id=thi-ap26:22.1><span>Kilesā jhāpitā mayhaṁ, </span></div><p><div class=verse-container id=thi-ap26:22.2><span>…pe… </span></div><p><div class=verse-container id=thi-ap26:22.3><span>viharāmi anāsavā. </span></div><p><div class=verse-container id=thi-ap26:23.1><span>Svāgataṁ vata me āsi, </span></div><p><div class=verse-container id=thi-ap26:23.2><span>…pe… </span></div><p><div class=verse-container id=thi-ap26:23.3><span>kataṁ buddhassa sāsanaṁ. </span></div><p><div class=verse-container id=thi-ap26:24.1><span>Paṭisambhidā catasso, </span></div><p><div class=verse-container id=thi-ap26:24.2><span>…pe… </span></div><p><div class=verse-container id=thi-ap26:24.3><span>kataṁ buddhassa sāsanaṁ”. </span></div><p><div class=verse-container id=thi-ap26:25.1><span>Itthaṁ sudaṁ soṇā bhikkhunī imā gāthāyo abhāsitthāti. </span></div><p><div class=verse-container id=thi-ap26:26.1><span>Soṇātheriyāpadānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0025.html>Previous</a><a href=/canon/en/pli/ms/sutta/kn/thi-ap/thi-ap0027.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>