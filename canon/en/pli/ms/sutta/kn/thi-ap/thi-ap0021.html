<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0020.html>Previous</a><a href=/canon/en/pli/ms/sutta/kn/thi-ap/thi-ap0022.html>Next</a></div><p id=thi-ap21:0.1><span class=root>Therīapadāna </span><br><p id=thi-ap21:0.2><span class=root>Kuṇḍalakesīvagga </span><br><p id=thi-ap21:0.3><span class="root big-bold">1 Kuṇḍalakesātherīapadāna </span><br><p id=thi-ap21:1.1><span class=root>“Padumuttaro nāma jino, </span><br><p id=thi-ap21:1.2><span class=root>sabbadhammāna pāragū; </span><br><p id=thi-ap21:1.3><span class=root>Ito satasahassamhi, </span><br><p id=thi-ap21:1.4><span class=root>kappe uppajji nāyako. </span><br><p id=thi-ap21:2.1><span class=root>Tadāhaṁ haṁsavatiyaṁ, </span><br><p id=thi-ap21:2.2><span class=root>jātā seṭṭhikule ahuṁ; </span><br><p id=thi-ap21:2.3><span class=root>Nānāratanapajjote, </span><br><p id=thi-ap21:2.4><span class=root>mahāsukhasamappitā. </span><br><p id=thi-ap21:3.1><span class=root>Upetvā taṁ mahāvīraṁ, </span><br><p id=thi-ap21:3.2><span class=root>assosiṁ dhammadesanaṁ; </span><br><p id=thi-ap21:3.3><span class=root>Tato jātappasādāhaṁ, </span><br><p id=thi-ap21:3.4><span class=root>upesiṁ saraṇaṁ jinaṁ. </span><br><p id=thi-ap21:4.1><span class=root>Tadā mahākāruṇiko, </span><br><p id=thi-ap21:4.2><span class=root>padumuttaranāmako; </span><br><p id=thi-ap21:4.3><span class=root>Khippābhiññānamagganti, </span><br><p id=thi-ap21:4.4><span class=root>ṭhapesi bhikkhuniṁ subhaṁ. </span><br><p id=thi-ap21:5.1><span class=root>Taṁ sutvā muditā hutvā, </span><br><p id=thi-ap21:5.2><span class=root>dānaṁ datvā mahesino; </span><br><p id=thi-ap21:5.3><span class=root>Nipacca sirasā pāde, </span><br><p id=thi-ap21:5.4><span class=root>taṁ ṭhānamabhipatthayiṁ. </span><br><p id=thi-ap21:6.1><span class=root>Anumodi mahāvīro, </span><br><p id=thi-ap21:6.2><span class=root>‘bhadde yaṁ tebhipatthitaṁ; </span><br><p id=thi-ap21:6.3><span class=root>Samijjhissati taṁ sabbaṁ, </span><br><p id=thi-ap21:6.4><span class=root>sukhinī hohi nibbutā. </span><br><p id=thi-ap21:7.1><span class=root>Satasahassito kappe, </span><br><p id=thi-ap21:7.2><span class=root>okkākakulasambhavo; </span><br><p id=thi-ap21:7.3><span class=root>Gotamo nāma gottena, </span><br><p id=thi-ap21:7.4><span class=root>satthā loke bhavissati. </span><br><p id=thi-ap21:8.1><span class=root>Tassa dhammesu dāyādā, </span><br><p id=thi-ap21:8.2><span class=root>orasā dhammanimmitā; </span><br><p id=thi-ap21:8.3><span class=root>Bhaddākuṇḍalakesāti, </span><br><p id=thi-ap21:8.4><span class=root>hessati satthu sāvikā’. </span><br><p id=thi-ap21:9.1><span class=root>Tena kammena sukatena, </span><br><p id=thi-ap21:9.2><span class=root>cetanāpaṇidhīhi ca; </span><br><p id=thi-ap21:9.3><span class=root>Jahitvā mānusaṁ dehaṁ, </span><br><p id=thi-ap21:9.4><span class=root>tāvatiṁsamagacchahaṁ. </span><br><p id=thi-ap21:10.1><span class=root>Tato cutā yāmamagaṁ, </span><br><p id=thi-ap21:10.2><span class=root>tatohaṁ tusitaṁ gatā; </span><br><p id=thi-ap21:10.3><span class=root>Tato ca nimmānaratiṁ, </span><br><p id=thi-ap21:10.4><span class=root>vasavattipuraṁ tato. </span><br><p id=thi-ap21:11.1><span class=root>Yattha yatthūpapajjāmi, </span><br><p id=thi-ap21:11.2><span class=root>tassa kammassa vāhasā; </span><br><p id=thi-ap21:11.3><span class=root>Tattha tattheva rājūnaṁ, </span><br><p id=thi-ap21:11.4><span class=root>mahesittamakārayiṁ. </span><br><p id=thi-ap21:12.1><span class=root>Tato cutā manussesu, </span><br><p id=thi-ap21:12.2><span class=root>rājūnaṁ cakkavattinaṁ; </span><br><p id=thi-ap21:12.3><span class=root>Maṇḍalīnañca rājūnaṁ, </span><br><p id=thi-ap21:12.4><span class=root>mahesittamakārayiṁ. </span><br><p id=thi-ap21:13.1><span class=root>Sampattiṁ anubhotvāna, </span><br><p id=thi-ap21:13.2><span class=root>devesu mānusesu ca; </span><br><p id=thi-ap21:13.3><span class=root>Sabbattha sukhitā hutvā, </span><br><p id=thi-ap21:13.4><span class=root>nekakappesu saṁsariṁ. </span><br><p id=thi-ap21:14.1><span class=root>Imamhi bhaddake kappe, </span><br><p id=thi-ap21:14.2><span class=root>brahmabandhu mahāyaso; </span><br><p id=thi-ap21:14.3><span class=root>Kassapo nāma gottena, </span><br><p id=thi-ap21:14.4><span class=root>uppajji vadataṁ varo. </span><br><p id=thi-ap21:15.1><span class=root>Upaṭṭhāko mahesissa, </span><br><p id=thi-ap21:15.2><span class=root>tadā āsi narissaro; </span><br><p id=thi-ap21:15.3><span class=root>Kāsirājā kikī nāma, </span><br><p id=thi-ap21:15.4><span class=root>bārāṇasipuruttame. </span><br><p id=thi-ap21:16.1><span class=root>Tassa dhītā catutthāsiṁ, </span><br><p id=thi-ap21:16.2><span class=root>bhikkhudāyīti vissutā; </span><br><p id=thi-ap21:16.3><span class=root>Dhammaṁ sutvā jinaggassa, </span><br><p id=thi-ap21:16.4><span class=root>pabbajjaṁ samarocayiṁ. </span><br><p id=thi-ap21:17.1><span class=root>Anujāni na no tāto, </span><br><p id=thi-ap21:17.2><span class=root>agāreva tadā mayaṁ; </span><br><p id=thi-ap21:17.3><span class=root>Vīsavassasahassāni, </span><br><p id=thi-ap21:17.4><span class=root>vicarimha atanditā. </span><br><p id=thi-ap21:18.1><span class=root>Komāribrahmacariyaṁ, </span><br><p id=thi-ap21:18.2><span class=root>rājakaññā sukhedhitā; </span><br><p id=thi-ap21:18.3><span class=root>Buddhopaṭṭhānaniratā, </span><br><p id=thi-ap21:18.4><span class=root>muditā satta dhītaro. </span><br><p id=thi-ap21:19.1><span class=root>Samaṇī samaṇaguttā ca, </span><br><p id=thi-ap21:19.2><span class=root>bhikkhunī bhikkhudāyikā; </span><br><p id=thi-ap21:19.3><span class=root>Dhammā ceva sudhammā ca, </span><br><p id=thi-ap21:19.4><span class=root>sattamī saṅghadāyikā. </span><br><p id=thi-ap21:20.1><span class=root>Khemā uppalavaṇṇā ca, </span><br><p id=thi-ap21:20.2><span class=root>paṭācārā ahaṁ tadā; </span><br><p id=thi-ap21:20.3><span class=root>Kisāgotamī dhammadinnā, </span><br><p id=thi-ap21:20.4><span class=root>visākhā hoti sattamī. </span><br><p id=thi-ap21:21.1><span class=root>Tehi kammehi sukatehi, </span><br><p id=thi-ap21:21.2><span class=root>cetanāpaṇidhīhi ca; </span><br><p id=thi-ap21:21.3><span class=root>Jahitvā mānusaṁ dehaṁ, </span><br><p id=thi-ap21:21.4><span class=root>tāvatiṁsamagacchahaṁ. </span><br><p id=thi-ap21:22.1><span class=root>Pacchime ca bhave dāni, </span><br><p id=thi-ap21:22.2><span class=root>giribbajapuruttame; </span><br><p id=thi-ap21:22.3><span class=root>Jātā seṭṭhikule phīte, </span><br><p id=thi-ap21:22.4><span class=root>yadāhaṁ yobbane ṭhitā. </span><br><p id=thi-ap21:23.1><span class=root>Coraṁ vadhatthaṁ nīyantaṁ, </span><br><p id=thi-ap21:23.2><span class=root>disvā rattā tahiṁ ahaṁ; </span><br><p id=thi-ap21:23.3><span class=root>Pitā me taṁ sahassena, </span><br><p id=thi-ap21:23.4><span class=root>mocayitvā vadhā tato. </span><br><p id=thi-ap21:24.1><span class=root>Adāsi tassa maṁ tāto, </span><br><p id=thi-ap21:24.2><span class=root>viditvāna manaṁ mama; </span><br><p id=thi-ap21:24.3><span class=root>Tassāhamāsiṁ visaṭṭhā, </span><br><p id=thi-ap21:24.4><span class=root>atīva dayitā hitā. </span><br><p id=thi-ap21:25.1><span class=root>So me bhūsanalobhena, </span><br><p id=thi-ap21:25.2><span class=root>balimajjhāsayo diso; </span><br><p id=thi-ap21:25.3><span class=root>Corappapātaṁ netvāna, </span><br><p id=thi-ap21:25.4><span class=root>pabbataṁ cetayī vadhaṁ. </span><br><p id=thi-ap21:26.1><span class=root>Tadāhaṁ paṇamitvāna, </span><br><p id=thi-ap21:26.2><span class=root>sattukaṁ sukatañjalī; </span><br><p id=thi-ap21:26.3><span class=root>Rakkhantī attano pāṇaṁ, </span><br><p id=thi-ap21:26.4><span class=root>idaṁ vacanamabraviṁ. </span><br><p id=thi-ap21:27.1><span class=root>‘Idaṁ suvaṇṇakeyūraṁ, </span><br><p id=thi-ap21:27.2><span class=root>muttā veḷuriyā bahū; </span><br><p id=thi-ap21:27.3><span class=root>Sabbaṁ harassu bhaddante, </span><br><p id=thi-ap21:27.4><span class=root>mañca dāsīti sāvaya’. </span><br><p id=thi-ap21:28.1><span class=root>‘Oropayassu kalyāṇī, </span><br><p id=thi-ap21:28.2><span class=root>mā bāḷhaṁ paridevasi; </span><br><p id=thi-ap21:28.3><span class=root>Na cāhaṁ abhijānāmi, </span><br><p id=thi-ap21:28.4><span class=root>ahantvā dhanamābhataṁ’. </span><br><p id=thi-ap21:29.1><span class=root>‘Yato sarāmi attānaṁ, </span><br><p id=thi-ap21:29.2><span class=root>yato pattosmi viññutaṁ; </span><br><p id=thi-ap21:29.3><span class=root>Na cāhaṁ abhijānāmi, </span><br><p id=thi-ap21:29.4><span class=root>aññaṁ piyataraṁ tayā. </span><br><p id=thi-ap21:30.1><span class=root>Ehi taṁ upagūhissaṁ, </span><br><p id=thi-ap21:30.2><span class=root>katvāna taṁ padakkhiṇaṁ; </span><br><p id=thi-ap21:30.3><span class=root>Na ca dāni puno atthi, </span><br><p id=thi-ap21:30.4><span class=root>mama tuyhañca saṅgamo’. </span><br><p id=thi-ap21:31.1><span class=root>‘Na hi sabbesu ṭhānesu, </span><br><p id=thi-ap21:31.2><span class=root>puriso hoti paṇḍito; </span><br><p id=thi-ap21:31.3><span class=root>Itthīpi paṇḍitā hoti, </span><br><p id=thi-ap21:31.4><span class=root>tattha tattha vicakkhaṇā. </span><br><p id=thi-ap21:32.1><span class=root>Na hi sabbesu ṭhānesu, </span><br><p id=thi-ap21:32.2><span class=root>puriso hoti paṇḍito; </span><br><p id=thi-ap21:32.3><span class=root>Itthīpi paṇḍitā hoti, </span><br><p id=thi-ap21:32.4><span class=root>lahuṁ atthavicintikā’. </span><br><p id=thi-ap21:33.1><span class=root>Lahuñca vata khippañca, </span><br><p id=thi-ap21:33.2><span class=root>nikaṭṭhe samacetayiṁ; </span><br><p id=thi-ap21:33.3><span class=root>Migaṁ uṇṇā yathā evaṁ, </span><br><p id=thi-ap21:33.4><span class=root>tadāhaṁ sattukaṁ vadhiṁ. </span><br><p id=thi-ap21:34.1><span class=root>Yo ca uppatitaṁ atthaṁ, </span><br><p id=thi-ap21:34.2><span class=root>na khippamanubujjhati; </span><br><p id=thi-ap21:34.3><span class=root>So haññate mandamati, </span><br><p id=thi-ap21:34.4><span class=root>corova girigabbhare. </span><br><p id=thi-ap21:35.1><span class=root>Yo ca uppatitaṁ atthaṁ, </span><br><p id=thi-ap21:35.2><span class=root>khippameva nibodhati; </span><br><p id=thi-ap21:35.3><span class=root>Muccate sattusambādhā, </span><br><p id=thi-ap21:35.4><span class=root>tadāhaṁ sattukā yathā. </span><br><p id=thi-ap21:36.1><span class=root>Tadāhaṁ pātayitvāna, </span><br><p id=thi-ap21:36.2><span class=root>giriduggamhi sattukaṁ; </span><br><p id=thi-ap21:36.3><span class=root>Santikaṁ setavatthānaṁ, </span><br><p id=thi-ap21:36.4><span class=root>upetvā pabbajiṁ ahaṁ. </span><br><p id=thi-ap21:37.1><span class=root>Saṇḍāsena ca kese me, </span><br><p id=thi-ap21:37.2><span class=root>luñcitvā sabbaso tadā; </span><br><p id=thi-ap21:37.3><span class=root>Pabbajitvāna samayaṁ, </span><br><p id=thi-ap21:37.4><span class=root>ācikkhiṁsu nirantaraṁ. </span><br><p id=thi-ap21:38.1><span class=root>Tato taṁ uggahetvāhaṁ, </span><br><p id=thi-ap21:38.2><span class=root>nisīditvāna ekikā; </span><br><p id=thi-ap21:38.3><span class=root>Samayaṁ taṁ vicintesiṁ, </span><br><p id=thi-ap21:38.4><span class=root>suvāno mānusaṁ karaṁ. </span><br><p id=thi-ap21:39.1><span class=root>Chinnaṁ gayha samīpe me, </span><br><p id=thi-ap21:39.2><span class=root>pātayitvā apakkami; </span><br><p id=thi-ap21:39.3><span class=root>Disvā nimittamalabhiṁ, </span><br><p id=thi-ap21:39.4><span class=root>hatthaṁ taṁ puḷavākulaṁ. </span><br><p id=thi-ap21:40.1><span class=root>Tato uṭṭhāya saṁviggā, </span><br><p id=thi-ap21:40.2><span class=root>apucchiṁ sahadhammike; </span><br><p id=thi-ap21:40.3><span class=root>Te avocuṁ ‘vijānanti, </span><br><p id=thi-ap21:40.4><span class=root>taṁ atthaṁ sakyabhikkhavo’. </span><br><p id=thi-ap21:41.1><span class=root>Sāhaṁ tamatthaṁ pucchissaṁ, </span><br><p id=thi-ap21:41.2><span class=root>upetvā buddhasāvake; </span><br><p id=thi-ap21:41.3><span class=root>Te mamādāya gacchiṁsu, </span><br><p id=thi-ap21:41.4><span class=root>buddhaseṭṭhassa santikaṁ. </span><br><p id=thi-ap21:42.1><span class=root>So me dhammamadesesi, </span><br><p id=thi-ap21:42.2><span class=root>khandhāyatanadhātuyo; </span><br><p id=thi-ap21:42.3><span class=root>Asubhāniccadukkhāti, </span><br><p id=thi-ap21:42.4><span class=root>anattāti ca nāyako. </span><br><p id=thi-ap21:43.1><span class=root>Tassa dhammaṁ suṇitvāhaṁ, </span><br><p id=thi-ap21:43.2><span class=root>dhammacakkhuṁ visodhayiṁ; </span><br><p id=thi-ap21:43.3><span class=root>Tato viññātasaddhammā, </span><br><p id=thi-ap21:43.4><span class=root>pabbajjaṁ upasampadaṁ. </span><br><p id=thi-ap21:44.1><span class=root>Āyācito tadā āha, </span><br><p id=thi-ap21:44.2><span class=root>‘ehi bhadde’ti nāyako; </span><br><p id=thi-ap21:44.3><span class=root>Tadāhaṁ upasampannā, </span><br><p id=thi-ap21:44.4><span class=root>parittaṁ toyamaddasaṁ. </span><br><p id=thi-ap21:45.1><span class=root>Pādapakkhālanenāhaṁ, </span><br><p id=thi-ap21:45.2><span class=root>ñatvā saudayabbayaṁ; </span><br><p id=thi-ap21:45.3><span class=root>Tathā sabbepi saṅkhāre, </span><br><p id=thi-ap21:45.4><span class=root>īdisaṁ cintayiṁ tadā. </span><br><p id=thi-ap21:46.1><span class=root>Tato cittaṁ vimucci me, </span><br><p id=thi-ap21:46.2><span class=root>anupādāya sabbaso; </span><br><p id=thi-ap21:46.3><span class=root>Khippābhiññānamaggaṁ me, </span><br><p id=thi-ap21:46.4><span class=root>tadā paññāpayī jino. </span><br><p id=thi-ap21:47.1><span class=root>Iddhīsu ca vasī homi, </span><br><p id=thi-ap21:47.2><span class=root>dibbāya sotadhātuyā; </span><br><p id=thi-ap21:47.3><span class=root>Paracittāni jānāmi, </span><br><p id=thi-ap21:47.4><span class=root>satthusāsanakārikā. </span><br><p id=thi-ap21:48.1><span class=root>Pubbenivāsaṁ jānāmi, </span><br><p id=thi-ap21:48.2><span class=root>dibbacakkhu visodhitaṁ; </span><br><p id=thi-ap21:48.3><span class=root>Khepetvā āsave sabbe, </span><br><p id=thi-ap21:48.4><span class=root>visuddhāsiṁ sunimmalā. </span><br><p id=thi-ap21:49.1><span class=root>Pariciṇṇo mayā satthā, </span><br><p id=thi-ap21:49.2><span class=root>kataṁ buddhassa sāsanaṁ; </span><br><p id=thi-ap21:49.3><span class=root>Ohito garuko bhāro, </span><br><p id=thi-ap21:49.4><span class=root>bhavanetti samūhatā. </span><br><p id=thi-ap21:50.1><span class=root>Yassatthāya pabbajitā, </span><br><p id=thi-ap21:50.2><span class=root>agārasmānagāriyaṁ; </span><br><p id=thi-ap21:50.3><span class=root>So me attho anuppatto, </span><br><p id=thi-ap21:50.4><span class=root>sabbasaṁyojanakkhayo. </span><br><p id=thi-ap21:51.1><span class=root>Atthadhammaniruttīsu, </span><br><p id=thi-ap21:51.2><span class=root>paṭibhāne tatheva ca; </span><br><p id=thi-ap21:51.3><span class=root>Ñāṇaṁ me vimalaṁ suddhaṁ, </span><br><p id=thi-ap21:51.4><span class=root>buddhaseṭṭhassa sāsane. </span><br><p id=thi-ap21:52.1><span class=root>Kilesā jhāpitā mayhaṁ, </span><br><p id=thi-ap21:52.2><span class=root>bhavā sabbe samūhatā; </span><br><p id=thi-ap21:52.3><span class=root>Nāgīva bandhanaṁ chetvā, </span><br><p id=thi-ap21:52.4><span class=root>viharāmi anāsavā. </span><br><p id=thi-ap21:53.1><span class=root>Svāgataṁ vata me āsi, </span><br><p id=thi-ap21:53.2><span class=root>mama buddhassa santike; </span><br><p id=thi-ap21:53.3><span class=root>Tisso vijjā anuppattā, </span><br><p id=thi-ap21:53.4><span class=root>kataṁ buddhassa sāsanaṁ. </span><br><p id=thi-ap21:54.1><span class=root>Paṭisambhidā catasso, </span><br><p id=thi-ap21:54.2><span class=root>vimokkhāpi ca aṭṭhime; </span><br><p id=thi-ap21:54.3><span class=root>Chaḷabhiññā sacchikatā, </span><br><p id=thi-ap21:54.4><span class=root>kataṁ buddhassa sāsanaṁ”. </span><br><p id=thi-ap21:55.1><span class=root>Itthaṁ sudaṁ bhaddākuṇḍalakesā bhikkhunī imā gāthāyo abhāsitthāti. </span><br><p id=thi-ap21:56.1><span class=root>Kuṇḍalakesātheriyāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>