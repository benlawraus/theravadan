<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0026.html>Previous</a><a href=/canon/en/pli/ms/sutta/kn/thi-ap/thi-ap0028.html>Next</a></div><p><div class=verse-container id=thi-ap27:0.1><span>Therīapadāna </span></div><p><div class=verse-container id=thi-ap27:0.2><span>Kuṇḍalakesīvagga </span></div><p><div class=verse-container id=thi-ap27:0.3><span class=big-bold>Bhaddākāpilānītherīapadāna </span></div><p><div class=verse-container id=thi-ap27:1.1><span>“Padumuttaro nāma jino, </span></div><p><div class=verse-container id=thi-ap27:1.2><span>sabbadhammāna pāragū; </span></div><p><div class=verse-container id=thi-ap27:1.3><span>Ito satasahassamhi, </span></div><p><div class=verse-container id=thi-ap27:1.4><span>kappe uppajji nāyako. </span></div><p><div class=verse-container id=thi-ap27:2.1><span>Tadāhu haṁsavatiyaṁ, </span></div><p><div class=verse-container id=thi-ap27:2.2><span>videho nāma nāmato; </span></div><p><div class=verse-container id=thi-ap27:2.3><span>Seṭṭhī pahūtaratano, </span></div><p><div class=verse-container id=thi-ap27:2.4><span>tassa jāyā ahosahaṁ. </span></div><p><div class=verse-container id=thi-ap27:3.1><span>Kadāci so narādiccaṁ, </span></div><p><div class=verse-container id=thi-ap27:3.2><span>Upecca saparijjano; </span></div><p><div class=verse-container id=thi-ap27:3.3><span>Dhammamassosi buddhassa, </span></div><p><div class=verse-container id=thi-ap27:3.4><span>Sabbadukkhabhayappahaṁ. </span></div><p><div class=verse-container id=thi-ap27:4.1><span>Sāvakaṁ dhutavādānaṁ, </span></div><p><div class=verse-container id=thi-ap27:4.2><span>aggaṁ kittesi nāyako; </span></div><p><div class=verse-container id=thi-ap27:4.3><span>Sutvā sattāhikaṁ dānaṁ, </span></div><p><div class=verse-container id=thi-ap27:4.4><span>datvā buddhassa tādino. </span></div><p><div class=verse-container id=thi-ap27:5.1><span>Nipacca sirasā pāde, </span></div><p><div class=verse-container id=thi-ap27:5.2><span>taṁ ṭhānamabhipatthayiṁ; </span></div><p><div class=verse-container id=thi-ap27:5.3><span>Sa hāsayanto parisaṁ, </span></div><p><div class=verse-container id=thi-ap27:5.4><span>tadā hi narapuṅgavo. </span></div><p><div class=verse-container id=thi-ap27:6.1><span>Seṭṭhino anukampāya, </span></div><p><div class=verse-container id=thi-ap27:6.2><span>imā gāthā abhāsatha; </span></div><p><div class=verse-container id=thi-ap27:6.3><span>‘Lacchase patthitaṁ ṭhānaṁ, </span></div><p><div class=verse-container id=thi-ap27:6.4><span>nibbuto hohi puttaka. </span></div><p><div class=verse-container id=thi-ap27:7.1><span>Satasahassito kappe, </span></div><p><div class=verse-container id=thi-ap27:7.2><span>okkākakulasambhavo; </span></div><p><div class=verse-container id=thi-ap27:7.3><span>Gotamo nāma gottena, </span></div><p><div class=verse-container id=thi-ap27:7.4><span>satthā loke bhavissati. </span></div><p><div class=verse-container id=thi-ap27:8.1><span>Tassa dhammesu dāyādo, </span></div><p><div class=verse-container id=thi-ap27:8.2><span>oraso dhammanimmito; </span></div><p><div class=verse-container id=thi-ap27:8.3><span>Kassapo nāma gottena, </span></div><p><div class=verse-container id=thi-ap27:8.4><span>hessati satthu sāvako’. </span></div><p><div class=verse-container id=thi-ap27:9.1><span>Taṁ sutvā mudito hutvā, </span></div><p><div class=verse-container id=thi-ap27:9.2><span>yāvajīvaṁ tadā jinaṁ; </span></div><p><div class=verse-container id=thi-ap27:9.3><span>Mettacitto paricari, </span></div><p><div class=verse-container id=thi-ap27:9.4><span>paccayehi vināyakaṁ. </span></div><p><div class=verse-container id=thi-ap27:10.1><span>Sāsanaṁ jotayitvāna, </span></div><p><div class=verse-container id=thi-ap27:10.2><span>so madditvā kutitthiye; </span></div><p><div class=verse-container id=thi-ap27:10.3><span>Veneyyaṁ vinayitvā ca, </span></div><p><div class=verse-container id=thi-ap27:10.4><span>nibbuto so sasāvako. </span></div><p><div class=verse-container id=thi-ap27:11.1><span>Nibbute tamhi lokagge, </span></div><p><div class=verse-container id=thi-ap27:11.2><span>pūjanatthāya satthuno; </span></div><p><div class=verse-container id=thi-ap27:11.3><span>Ñātimitte samānetvā, </span></div><p><div class=verse-container id=thi-ap27:11.4><span>saha tehi akārayi. </span></div><p><div class=verse-container id=thi-ap27:12.1><span>Sattayojanikaṁ thūpaṁ, </span></div><p><div class=verse-container id=thi-ap27:12.2><span>ubbiddhaṁ ratanāmayaṁ; </span></div><p><div class=verse-container id=thi-ap27:12.3><span>Jalantaṁ sataraṁsiṁva, </span></div><p><div class=verse-container id=thi-ap27:12.4><span>sālarājaṁva phullitaṁ. </span></div><p><div class=verse-container id=thi-ap27:13.1><span>Sattasatasahassāni, </span></div><p><div class=verse-container id=thi-ap27:13.2><span>pātiyo tattha kārayi; </span></div><p><div class=verse-container id=thi-ap27:13.3><span>Naḷaggī viya jotantī, </span></div><p><div class=verse-container id=thi-ap27:13.4><span>rataneheva sattahi. </span></div><p><div class=verse-container id=thi-ap27:14.1><span>Gandhatelena pūretvā, </span></div><p><div class=verse-container id=thi-ap27:14.2><span>dīpānujjalayī tahiṁ; </span></div><p><div class=verse-container id=thi-ap27:14.3><span>Pūjanatthāya mahesissa, </span></div><p><div class=verse-container id=thi-ap27:14.4><span>sabbabhūtānukampino. </span></div><p><div class=verse-container id=thi-ap27:15.1><span>Sattasatasahassāni, </span></div><p><div class=verse-container id=thi-ap27:15.2><span>puṇṇakumbhāni kārayi; </span></div><p><div class=verse-container id=thi-ap27:15.3><span>Rataneheva puṇṇāni, </span></div><p><div class=verse-container id=thi-ap27:15.4><span>pūjanatthāya mahesino. </span></div><p><div class=verse-container id=thi-ap27:16.1><span>Majjhe aṭṭhaṭṭhakumbhīnaṁ, </span></div><p><div class=verse-container id=thi-ap27:16.2><span>ussitā kañcanagghiyo; </span></div><p><div class=verse-container id=thi-ap27:16.3><span>Atirocanti vaṇṇena, </span></div><p><div class=verse-container id=thi-ap27:16.4><span>saradeva divākaro. </span></div><p><div class=verse-container id=thi-ap27:17.1><span>Catudvāresu sobhanti, </span></div><p><div class=verse-container id=thi-ap27:17.2><span>toraṇā ratanāmayā; </span></div><p><div class=verse-container id=thi-ap27:17.3><span>Ussitā phalakā rammā, </span></div><p><div class=verse-container id=thi-ap27:17.4><span>sobhanti ratanāmayā. </span></div><p><div class=verse-container id=thi-ap27:18.1><span>Virocanti parikkhittā, </span></div><p><div class=verse-container id=thi-ap27:18.2><span>avaṭaṁsā sunimmitā; </span></div><p><div class=verse-container id=thi-ap27:18.3><span>Ussitāni paṭākāni, </span></div><p><div class=verse-container id=thi-ap27:18.4><span>ratanāni virocare. </span></div><p><div class=verse-container id=thi-ap27:19.1><span>Surattaṁ sukataṁ cittaṁ, </span></div><p><div class=verse-container id=thi-ap27:19.2><span>cetiyaṁ ratanāmayaṁ; </span></div><p><div class=verse-container id=thi-ap27:19.3><span>Atirocati vaṇṇena, </span></div><p><div class=verse-container id=thi-ap27:19.4><span>sasañjhova divākaro. </span></div><p><div class=verse-container id=thi-ap27:20.1><span>Thūpassa vediyo tisso, </span></div><p><div class=verse-container id=thi-ap27:20.2><span>haritālena pūrayi; </span></div><p><div class=verse-container id=thi-ap27:20.3><span>Ekaṁ manosilāyekaṁ, </span></div><p><div class=verse-container id=thi-ap27:20.4><span>añjanena ca ekikaṁ. </span></div><p><div class=verse-container id=thi-ap27:21.1><span>Pūjaṁ etādisaṁ rammaṁ, </span></div><p><div class=verse-container id=thi-ap27:21.2><span>kāretvā varavādino; </span></div><p><div class=verse-container id=thi-ap27:21.3><span>Adāsi dānaṁ saṅghassa, </span></div><p><div class=verse-container id=thi-ap27:21.4><span>yāvajīvaṁ yathābalaṁ. </span></div><p><div class=verse-container id=thi-ap27:22.1><span>Sahāva seṭṭhinā tena, </span></div><p><div class=verse-container id=thi-ap27:22.2><span>tāni puññāni sabbaso; </span></div><p><div class=verse-container id=thi-ap27:22.3><span>Yāvajīvaṁ karitvāna, </span></div><p><div class=verse-container id=thi-ap27:22.4><span>sahāva sugatiṁ gatā. </span></div><p><div class=verse-container id=thi-ap27:23.1><span>Sampattiyonubhotvāna, </span></div><p><div class=verse-container id=thi-ap27:23.2><span>devatte atha mānuse; </span></div><p><div class=verse-container id=thi-ap27:23.3><span>Chāyā viya sarīrena, </span></div><p><div class=verse-container id=thi-ap27:23.4><span>saha teneva saṁsariṁ. </span></div><p><div class=verse-container id=thi-ap27:24.1><span>Ekanavutito kappe, </span></div><p><div class=verse-container id=thi-ap27:24.2><span>vipassī nāma nāyako; </span></div><p><div class=verse-container id=thi-ap27:24.3><span>Uppajji cārudassano, </span></div><p><div class=verse-container id=thi-ap27:24.4><span>sabbadhammavipassako. </span></div><p><div class=verse-container id=thi-ap27:25.1><span>Tadāyaṁ bandhumatiyaṁ, </span></div><p><div class=verse-container id=thi-ap27:25.2><span>brāhmaṇo sādhusammato; </span></div><p><div class=verse-container id=thi-ap27:25.3><span>Aḍḍho santo guṇenāpi, </span></div><p><div class=verse-container id=thi-ap27:25.4><span>dhanena ca suduggato. </span></div><p><div class=verse-container id=thi-ap27:26.1><span>Tadāpi tassāhaṁ āsiṁ, </span></div><p><div class=verse-container id=thi-ap27:26.2><span>brāhmaṇī samacetasā; </span></div><p><div class=verse-container id=thi-ap27:26.3><span>Kadāci so dijavaro, </span></div><p><div class=verse-container id=thi-ap27:26.4><span>saṅgamesi mahāmuniṁ. </span></div><p><div class=verse-container id=thi-ap27:27.1><span>Nisinnaṁ janakāyamhi, </span></div><p><div class=verse-container id=thi-ap27:27.2><span>desentaṁ amataṁ padaṁ; </span></div><p><div class=verse-container id=thi-ap27:27.3><span>Sutvā dhammaṁ pamudito, </span></div><p><div class=verse-container id=thi-ap27:27.4><span>adāsi ekasāṭakaṁ. </span></div><p><div class=verse-container id=thi-ap27:28.1><span>Gharamekena vatthena, </span></div><p><div class=verse-container id=thi-ap27:28.2><span>Gantvānetaṁ sa mabravi; </span></div><p><div class=verse-container id=thi-ap27:28.3><span>‘Anumoda mahāpuññaṁ, </span></div><p><div class=verse-container id=thi-ap27:28.4><span>Dinnaṁ buddhassa sāṭakaṁ’. </span></div><p><div class=verse-container id=thi-ap27:29.1><span>Tadāhaṁ añjaliṁ katvā, </span></div><p><div class=verse-container id=thi-ap27:29.2><span>anumodiṁ supīṇitā; </span></div><p><div class=verse-container id=thi-ap27:29.3><span>‘Sudinno sāṭako sāmi, </span></div><p><div class=verse-container id=thi-ap27:29.4><span>buddhaseṭṭhassa tādino’. </span></div><p><div class=verse-container id=thi-ap27:30.1><span>Sukhito sajjito hutvā, </span></div><p><div class=verse-container id=thi-ap27:30.2><span>saṁsaranto bhavābhave; </span></div><p><div class=verse-container id=thi-ap27:30.3><span>Bārāṇasipure ramme, </span></div><p><div class=verse-container id=thi-ap27:30.4><span>rājā āsi mahīpati. </span></div><p><div class=verse-container id=thi-ap27:31.1><span>Tadā tassa mahesīhaṁ, </span></div><p><div class=verse-container id=thi-ap27:31.2><span>itthigumbassa uttamā; </span></div><p><div class=verse-container id=thi-ap27:31.3><span>Tassāti dayitā āsiṁ, </span></div><p><div class=verse-container id=thi-ap27:31.4><span>pubbasnehena bhattuno. </span></div><p><div class=verse-container id=thi-ap27:32.1><span>Piṇḍāya vicarante te, </span></div><p><div class=verse-container id=thi-ap27:32.2><span>aṭṭha paccekanāyake; </span></div><p><div class=verse-container id=thi-ap27:32.3><span>Disvā pamudito hutvā, </span></div><p><div class=verse-container id=thi-ap27:32.4><span>datvā piṇḍaṁ mahārahaṁ. </span></div><p><div class=verse-container id=thi-ap27:33.1><span>Puno nimantayitvāna, </span></div><p><div class=verse-container id=thi-ap27:33.2><span>katvā ratanamaṇḍapaṁ; </span></div><p><div class=verse-container id=thi-ap27:33.3><span>Kammārehi kataṁ pattaṁ, </span></div><p><div class=verse-container id=thi-ap27:33.4><span>sovaṇṇaṁ vata tattakaṁ. </span></div><p><div class=verse-container id=thi-ap27:34.1><span>Samānetvāna te sabbe, </span></div><p><div class=verse-container id=thi-ap27:34.2><span>tesaṁ dānamadāsi so; </span></div><p><div class=verse-container id=thi-ap27:34.3><span>Soṇṇāsane paviṭṭhānaṁ, </span></div><p><div class=verse-container id=thi-ap27:34.4><span>pasanno sehi pāṇibhi. </span></div><p><div class=verse-container id=thi-ap27:35.1><span>Tampi dānaṁ sahādāsiṁ, </span></div><p><div class=verse-container id=thi-ap27:35.2><span>kāsirājenahaṁ tadā; </span></div><p><div class=verse-container id=thi-ap27:35.3><span>Punāhaṁ bārāṇasiyaṁ, </span></div><p><div class=verse-container id=thi-ap27:35.4><span>jātā kāsikagāmake. </span></div><p><div class=verse-container id=thi-ap27:36.1><span>Kuṭumbikakule phīte, </span></div><p><div class=verse-container id=thi-ap27:36.2><span>sukhito so sabhātuko; </span></div><p><div class=verse-container id=thi-ap27:36.3><span>Jeṭṭhassa bhātuno jāyā, </span></div><p><div class=verse-container id=thi-ap27:36.4><span>ahosiṁ supatibbatā. </span></div><p><div class=verse-container id=thi-ap27:37.1><span>Paccekabuddhaṁ disvāna, </span></div><p><div class=verse-container id=thi-ap27:37.2><span>kaniyassa mama bhattuno; </span></div><p><div class=verse-container id=thi-ap27:37.3><span>Bhāgannaṁ tassa datvāna, </span></div><p><div class=verse-container id=thi-ap27:37.4><span>āgate tamhi pāvadiṁ. </span></div><p><div class=verse-container id=thi-ap27:38.1><span>Nābhinandittha so dānaṁ, </span></div><p><div class=verse-container id=thi-ap27:38.2><span>tato tassa adāsahaṁ; </span></div><p><div class=verse-container id=thi-ap27:38.3><span>Ukhā āniya taṁ annaṁ, </span></div><p><div class=verse-container id=thi-ap27:38.4><span>puno tasseva so adā. </span></div><p><div class=verse-container id=thi-ap27:39.1><span>Tadannaṁ chaḍḍayitvāna, </span></div><p><div class=verse-container id=thi-ap27:39.2><span>duṭṭhā buddhassahaṁ tadā; </span></div><p><div class=verse-container id=thi-ap27:39.3><span>Pattaṁ kalalapuṇṇaṁ taṁ, </span></div><p><div class=verse-container id=thi-ap27:39.4><span>adāsiṁ tassa tādino. </span></div><p><div class=verse-container id=thi-ap27:40.1><span>Dāne ca gahaṇe ceva, </span></div><p><div class=verse-container id=thi-ap27:40.2><span>apace padusepi ca; </span></div><p><div class=verse-container id=thi-ap27:40.3><span>Samacittamukhaṁ disvā, </span></div><p><div class=verse-container id=thi-ap27:40.4><span>tadāhaṁ saṁvijiṁ bhusaṁ. </span></div><p><div class=verse-container id=thi-ap27:41.1><span>Puno pattaṁ gahetvāna, </span></div><p><div class=verse-container id=thi-ap27:41.2><span>sodhayitvā sugandhinā; </span></div><p><div class=verse-container id=thi-ap27:41.3><span>Pasannacittā pūretvā, </span></div><p><div class=verse-container id=thi-ap27:41.4><span>saghataṁ sakkaraṁ adaṁ. </span></div><p><div class=verse-container id=thi-ap27:42.1><span>Yattha yatthūpapajjāmi, </span></div><p><div class=verse-container id=thi-ap27:42.2><span>surūpā homi dānato; </span></div><p><div class=verse-container id=thi-ap27:42.3><span>Buddhassa apakārena, </span></div><p><div class=verse-container id=thi-ap27:42.4><span>duggandhā vadanena ca. </span></div><p><div class=verse-container id=thi-ap27:43.1><span>Puna kassapavīrassa, </span></div><p><div class=verse-container id=thi-ap27:43.2><span>nidhāyantamhi cetiye; </span></div><p><div class=verse-container id=thi-ap27:43.3><span>Sovaṇṇaṁ iṭṭhakaṁ varaṁ, </span></div><p><div class=verse-container id=thi-ap27:43.4><span>adāsiṁ muditā ahaṁ. </span></div><p><div class=verse-container id=thi-ap27:44.1><span>Catujjātena gandhena, </span></div><p><div class=verse-container id=thi-ap27:44.2><span>nicayitvā tamiṭṭhakaṁ; </span></div><p><div class=verse-container id=thi-ap27:44.3><span>Muttā duggandhadosamhā, </span></div><p><div class=verse-container id=thi-ap27:44.4><span>sabbaṅgasusamāgatā. </span></div><p><div class=verse-container id=thi-ap27:45.1><span>Sattapātisahassāni, </span></div><p><div class=verse-container id=thi-ap27:45.2><span>rataneheva sattahi; </span></div><p><div class=verse-container id=thi-ap27:45.3><span>Kāretvā ghatapūrāni, </span></div><p><div class=verse-container id=thi-ap27:45.4><span>vaṭṭīni ca sahassaso. </span></div><p><div class=verse-container id=thi-ap27:46.1><span>Pakkhipitvā padīpetvā, </span></div><p><div class=verse-container id=thi-ap27:46.2><span>ṭhapayiṁ sattapantiyo; </span></div><p><div class=verse-container id=thi-ap27:46.3><span>Pūjanatthaṁ lokanāthassa, </span></div><p><div class=verse-container id=thi-ap27:46.4><span>vippasannena cetasā. </span></div><p><div class=verse-container id=thi-ap27:47.1><span>Tadāpi tamhi puññamhi, </span></div><p><div class=verse-container id=thi-ap27:47.2><span>bhāginīhaṁ visesato; </span></div><p><div class=verse-container id=thi-ap27:47.3><span>Puna kāsīsu sañjāto, </span></div><p><div class=verse-container id=thi-ap27:47.4><span>sumitto iti vissuto. </span></div><p><div class=verse-container id=thi-ap27:48.1><span>Tassāhaṁ bhariyā āsiṁ, </span></div><p><div class=verse-container id=thi-ap27:48.2><span>sukhitā sajjitā piyā; </span></div><p><div class=verse-container id=thi-ap27:48.3><span>Tadā paccekamunino, </span></div><p><div class=verse-container id=thi-ap27:48.4><span>adāsiṁ ghanaveṭhanaṁ. </span></div><p><div class=verse-container id=thi-ap27:49.1><span>Tassāpi bhāginī āsiṁ, </span></div><p><div class=verse-container id=thi-ap27:49.2><span>moditvā dānamuttamaṁ; </span></div><p><div class=verse-container id=thi-ap27:49.3><span>Punāpi kāsiraṭṭhamhi, </span></div><p><div class=verse-container id=thi-ap27:49.4><span>jāto koliyajātiyā. </span></div><p><div class=verse-container id=thi-ap27:50.1><span>Tadā koliyaputtānaṁ, </span></div><p><div class=verse-container id=thi-ap27:50.2><span>satehi saha pañcahi; </span></div><p><div class=verse-container id=thi-ap27:50.3><span>Pañcapaccekabuddhānaṁ, </span></div><p><div class=verse-container id=thi-ap27:50.4><span>satāni samupaṭṭhahi. </span></div><p><div class=verse-container id=thi-ap27:51.1><span>Temāsaṁ tappayitvāna, </span></div><p><div class=verse-container id=thi-ap27:51.2><span>adāsi ca ticīvaraṁ; </span></div><p><div class=verse-container id=thi-ap27:51.3><span>Jāyā tassa tadā āsiṁ, </span></div><p><div class=verse-container id=thi-ap27:51.4><span>puññakammapathānugā. </span></div><p><div class=verse-container id=thi-ap27:52.1><span>Tato cuto ahu rājā, </span></div><p><div class=verse-container id=thi-ap27:52.2><span>nando nāma mahāyaso; </span></div><p><div class=verse-container id=thi-ap27:52.3><span>Tassāpi mahesī āsiṁ, </span></div><p><div class=verse-container id=thi-ap27:52.4><span>sabbakāmasamiddhinī. </span></div><p><div class=verse-container id=thi-ap27:53.1><span>Tadā rājā bhavitvāna, </span></div><p><div class=verse-container id=thi-ap27:53.2><span>brahmadatto mahīpati; </span></div><p><div class=verse-container id=thi-ap27:53.3><span>Padumavatīputtānaṁ, </span></div><p><div class=verse-container id=thi-ap27:53.4><span>paccekamuninaṁ tadā. </span></div><p><div class=verse-container id=thi-ap27:54.1><span>Satāni pañcanūnāni, </span></div><p><div class=verse-container id=thi-ap27:54.2><span>yāvajīvaṁ upaṭṭhahiṁ; </span></div><p><div class=verse-container id=thi-ap27:54.3><span>Rājuyyāne nivāsetvā, </span></div><p><div class=verse-container id=thi-ap27:54.4><span>nibbutāni ca pūjayiṁ. </span></div><p><div class=verse-container id=thi-ap27:55.1><span>Cetiyāni ca kāretvā, </span></div><p><div class=verse-container id=thi-ap27:55.2><span>pabbajitvā ubho mayaṁ; </span></div><p><div class=verse-container id=thi-ap27:55.3><span>Bhāvetvā appamaññāyo, </span></div><p><div class=verse-container id=thi-ap27:55.4><span>brahmalokaṁ agamhase. </span></div><p><div class=verse-container id=thi-ap27:56.1><span>Tato cuto mahātitthe, </span></div><p><div class=verse-container id=thi-ap27:56.2><span>sujāto pipphalāyano; </span></div><p><div class=verse-container id=thi-ap27:56.3><span>Mātā sumanadevīti, </span></div><p><div class=verse-container id=thi-ap27:56.4><span>kosigotto dijo pitā. </span></div><p><div class=verse-container id=thi-ap27:57.1><span>Ahaṁ madde janapade, </span></div><p><div class=verse-container id=thi-ap27:57.2><span>sākalāya puruttame; </span></div><p><div class=verse-container id=thi-ap27:57.3><span>Kappilassa dijassāsiṁ, </span></div><p><div class=verse-container id=thi-ap27:57.4><span>dhītā mātā sucīmati. </span></div><p><div class=verse-container id=thi-ap27:58.1><span>Ghanakañcanabimbena, </span></div><p><div class=verse-container id=thi-ap27:58.2><span>nimminitvāna maṁ pitā; </span></div><p><div class=verse-container id=thi-ap27:58.3><span>Adā kassapadhīrassa, </span></div><p><div class=verse-container id=thi-ap27:58.4><span>kāmehi vajjitassamaṁ. </span></div><p><div class=verse-container id=thi-ap27:59.1><span>Kadāci so kāruṇiko, </span></div><p><div class=verse-container id=thi-ap27:59.2><span>gantvā kammantapekkhako; </span></div><p><div class=verse-container id=thi-ap27:59.3><span>Kākādikehi khajjante, </span></div><p><div class=verse-container id=thi-ap27:59.4><span>pāṇe disvāna saṁviji. </span></div><p><div class=verse-container id=thi-ap27:60.1><span>Gharevāhaṁ tile jāte, </span></div><p><div class=verse-container id=thi-ap27:60.2><span>disvānātapatāpane; </span></div><p><div class=verse-container id=thi-ap27:60.3><span>Kimī kākehi khajjante, </span></div><p><div class=verse-container id=thi-ap27:60.4><span>saṁvegamalabhiṁ tadā. </span></div><p><div class=verse-container id=thi-ap27:61.1><span>Tadā so pabbajī dhīro, </span></div><p><div class=verse-container id=thi-ap27:61.2><span>ahaṁ tamanupabbajiṁ; </span></div><p><div class=verse-container id=thi-ap27:61.3><span>Pañcavassāni nivasiṁ, </span></div><p><div class=verse-container id=thi-ap27:61.4><span>paribbājavate ahaṁ. </span></div><p><div class=verse-container id=thi-ap27:62.1><span>Yadā pabbajitā āsi, </span></div><p><div class=verse-container id=thi-ap27:62.2><span>gotamī jinaposikā; </span></div><p><div class=verse-container id=thi-ap27:62.3><span>Tadāhaṁ tamupagantvā, </span></div><p><div class=verse-container id=thi-ap27:62.4><span>buddhena anusāsitā. </span></div><p><div class=verse-container id=thi-ap27:63.1><span>Na cireneva kālena, </span></div><p><div class=verse-container id=thi-ap27:63.2><span>arahattamapāpuṇiṁ; </span></div><p><div class=verse-container id=thi-ap27:63.3><span>Aho kalyāṇamittattaṁ, </span></div><p><div class=verse-container id=thi-ap27:63.4><span>kassapassa sirīmato. </span></div><p><div class=verse-container id=thi-ap27:64.1><span>Suto buddhassa dāyādo, </span></div><p><div class=verse-container id=thi-ap27:64.2><span>kassapo susamāhito; </span></div><p><div class=verse-container id=thi-ap27:64.3><span>Pubbenivāsaṁ yo vedi, </span></div><p><div class=verse-container id=thi-ap27:64.4><span>saggāpāyañca passati. </span></div><p><div class=verse-container id=thi-ap27:65.1><span>Atho jātikkhayaṁ patto, </span></div><p><div class=verse-container id=thi-ap27:65.2><span>abhiññāvosito muni; </span></div><p><div class=verse-container id=thi-ap27:65.3><span>Etāhi tīhi vijjāhi, </span></div><p><div class=verse-container id=thi-ap27:65.4><span>tevijjo hoti brāhmaṇo. </span></div><p><div class=verse-container id=thi-ap27:66.1><span>Tatheva bhaddākāpilānī, </span></div><p><div class=verse-container id=thi-ap27:66.2><span>tevijjā maccuhāyinī; </span></div><p><div class=verse-container id=thi-ap27:66.3><span>Dhāreti antimaṁ dehaṁ, </span></div><p><div class=verse-container id=thi-ap27:66.4><span>jitvā māraṁ savāhanaṁ. </span></div><p><div class=verse-container id=thi-ap27:67.1><span>Disvā ādīnavaṁ loke, </span></div><p><div class=verse-container id=thi-ap27:67.2><span>ubho pabbajitā mayaṁ; </span></div><p><div class=verse-container id=thi-ap27:67.3><span>Tyamha khīṇāsavā dantā, </span></div><p><div class=verse-container id=thi-ap27:67.4><span>sītibhūtāmha nibbutā. </span></div><p><div class=verse-container id=thi-ap27:68.1><span>Kilesā jhāpitā mayhaṁ, </span></div><p><div class=verse-container id=thi-ap27:68.2><span>…pe… </span></div><p><div class=verse-container id=thi-ap27:68.3><span>viharāmi anāsavā. </span></div><p><div class=verse-container id=thi-ap27:69.1><span>Svāgataṁ vata me āsi, </span></div><p><div class=verse-container id=thi-ap27:69.2><span>…pe… </span></div><p><div class=verse-container id=thi-ap27:69.3><span>kataṁ buddhassa sāsanaṁ. </span></div><p><div class=verse-container id=thi-ap27:70.1><span>Paṭisambhidā catasso, </span></div><p><div class=verse-container id=thi-ap27:70.2><span>…pe… </span></div><p><div class=verse-container id=thi-ap27:70.3><span>kataṁ buddhassa sāsanaṁ”. </span></div><p><div class=verse-container id=thi-ap27:71.1><span>Itthaṁ sudaṁ bhaddākāpilānī bhikkhunī imā gāthāyo abhāsitthāti. </span></div><p><div class=verse-container id=thi-ap27:72.1><span>Bhaddākāpilānītheriyāpadānaṁ sattamaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0026.html>Previous</a><a href=/canon/en/pli/ms/sutta/kn/thi-ap/thi-ap0028.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>