<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0010.html>Previous</a><a href=/canon/en/pli/ms/sutta/kn/thi-ap/thi-ap0012.html>Next</a></div><p id=thi-ap11:0.1><span class=root>Therīapadāna </span><br><p id=thi-ap11:0.2><span class=root>Ekūposathikavagga </span><br><p id=thi-ap11:0.3><span class="root big-bold">1 Ekūposathikātherīapadāna </span><br><p id=thi-ap11:1.1><span class=root>“Nagare bandhumatiyā, </span><br><p id=thi-ap11:1.2><span class=root>bandhumā nāma khattiyo; </span><br><p id=thi-ap11:1.3><span class=root>Divase puṇṇamāya so, </span><br><p id=thi-ap11:1.4><span class=root>upavasi uposathaṁ. </span><br><p id=thi-ap11:2.1><span class=root>Ahaṁ tena samayena, </span><br><p id=thi-ap11:2.2><span class=root>kumbhadāsī ahaṁ tahiṁ; </span><br><p id=thi-ap11:2.3><span class=root>Disvā sarājakaṁ senaṁ, </span><br><p id=thi-ap11:2.4><span class=root>evāhaṁ cintayiṁ tadā. </span><br><p id=thi-ap11:3.1><span class=root>‘Rājāpi rajjaṁ chaḍḍetvā, </span><br><p id=thi-ap11:3.2><span class=root>upavasi uposathaṁ; </span><br><p id=thi-ap11:3.3><span class=root>Saphalaṁ nūna taṁ kammaṁ, </span><br><p id=thi-ap11:3.4><span class=root>janakāyo pamodito’. </span><br><p id=thi-ap11:4.1><span class=root>Yoniso paccavekkhitvā, </span><br><p id=thi-ap11:4.2><span class=root>duggaccañca daliddataṁ; </span><br><p id=thi-ap11:4.3><span class=root>Mānasaṁ sampahaṁsitvā, </span><br><p id=thi-ap11:4.4><span class=root>upavasiṁ uposathaṁ. </span><br><p id=thi-ap11:5.1><span class=root>Ahaṁ uposathaṁ katvā, </span><br><p id=thi-ap11:5.2><span class=root>sammāsambuddhasāsane; </span><br><p id=thi-ap11:5.3><span class=root>Tena kammena sukatena, </span><br><p id=thi-ap11:5.4><span class=root>tāvatiṁsamagacchahaṁ. </span><br><p id=thi-ap11:6.1><span class=root>Tattha me sukataṁ byamhaṁ, </span><br><p id=thi-ap11:6.2><span class=root>ubbhayojanamuggataṁ; </span><br><p id=thi-ap11:6.3><span class=root>Kūṭāgāravarūpetaṁ, </span><br><p id=thi-ap11:6.4><span class=root>mahāsanasubhūsitaṁ. </span><br><p id=thi-ap11:7.1><span class=root>Accharā satasahassā, </span><br><p id=thi-ap11:7.2><span class=root>upatiṭṭhanti maṁ sadā; </span><br><p id=thi-ap11:7.3><span class=root>Aññe deve atikkamma, </span><br><p id=thi-ap11:7.4><span class=root>atirocāmi sabbadā. </span><br><p id=thi-ap11:8.1><span class=root>Catusaṭṭhi devarājūnaṁ, </span><br><p id=thi-ap11:8.2><span class=root>mahesittamakārayiṁ; </span><br><p id=thi-ap11:8.3><span class=root>Tesaṭṭhi cakkavattīnaṁ, </span><br><p id=thi-ap11:8.4><span class=root>mahesittamakārayiṁ. </span><br><p id=thi-ap11:9.1><span class=root>Suvaṇṇavaṇṇā hutvāna, </span><br><p id=thi-ap11:9.2><span class=root>bhavesu saṁsarāmahaṁ; </span><br><p id=thi-ap11:9.3><span class=root>Sabbattha pavarā homi, </span><br><p id=thi-ap11:9.4><span class=root>uposathassidaṁ phalaṁ. </span><br><p id=thi-ap11:10.1><span class=root>Hatthiyānaṁ assayānaṁ, </span><br><p id=thi-ap11:10.2><span class=root>rathayānañca sīvikaṁ; </span><br><p id=thi-ap11:10.3><span class=root>Labhāmi sabbamevetaṁ, </span><br><p id=thi-ap11:10.4><span class=root>uposathassidaṁ phalaṁ. </span><br><p id=thi-ap11:11.1><span class=root>Soṇṇamayaṁ rūpimayaṁ, </span><br><p id=thi-ap11:11.2><span class=root>athopi phalikāmayaṁ; </span><br><p id=thi-ap11:11.3><span class=root>Lohitaṅgamayañceva, </span><br><p id=thi-ap11:11.4><span class=root>sabbaṁ paṭilabhāmahaṁ. </span><br><p id=thi-ap11:12.1><span class=root>Koseyyakambaliyāni, </span><br><p id=thi-ap11:12.2><span class=root>khomakappāsikāni ca; </span><br><p id=thi-ap11:12.3><span class=root>Mahagghāni ca vatthāni, </span><br><p id=thi-ap11:12.4><span class=root>sabbaṁ paṭilabhāmahaṁ. </span><br><p id=thi-ap11:13.1><span class=root>Annaṁ pānaṁ khādanīyaṁ, </span><br><p id=thi-ap11:13.2><span class=root>vatthasenāsanāni ca; </span><br><p id=thi-ap11:13.3><span class=root>Sabbametaṁ paṭilabhe, </span><br><p id=thi-ap11:13.4><span class=root>uposathassidaṁ phalaṁ. </span><br><p id=thi-ap11:14.1><span class=root>Varagandhañca mālañca, </span><br><p id=thi-ap11:14.2><span class=root>cuṇṇakañca vilepanaṁ; </span><br><p id=thi-ap11:14.3><span class=root>Sabbametaṁ paṭilabhe, </span><br><p id=thi-ap11:14.4><span class=root>uposathassidaṁ phalaṁ. </span><br><p id=thi-ap11:15.1><span class=root>Kūṭāgārañca pāsādaṁ, </span><br><p id=thi-ap11:15.2><span class=root>maṇḍapaṁ hammiyaṁ guhaṁ; </span><br><p id=thi-ap11:15.3><span class=root>Sabbametaṁ paṭilabhe, </span><br><p id=thi-ap11:15.4><span class=root>uposathassidaṁ phalaṁ. </span><br><p id=thi-ap11:16.1><span class=root>Jātiyā sattavassāhaṁ, </span><br><p id=thi-ap11:16.2><span class=root>pabbajiṁ anagāriyaṁ; </span><br><p id=thi-ap11:16.3><span class=root>Aḍḍhamāse asampatte, </span><br><p id=thi-ap11:16.4><span class=root>arahattamapāpuṇiṁ. </span><br><p id=thi-ap11:17.1><span class=root>Kilesā jhāpitā mayhaṁ, </span><br><p id=thi-ap11:17.2><span class=root>bhavā sabbe samūhatā; </span><br><p id=thi-ap11:17.3><span class=root>Sabbāsavā parikkhīṇā, </span><br><p id=thi-ap11:17.4><span class=root>natthi dāni punabbhavo. </span><br><p id=thi-ap11:18.1><span class=root>Ekanavutito kappe, </span><br><p id=thi-ap11:18.2><span class=root>yaṁ kammamakariṁ tadā; </span><br><p id=thi-ap11:18.3><span class=root>Duggatiṁ nābhijānāmi, </span><br><p id=thi-ap11:18.4><span class=root>uposathassidaṁ phalaṁ. </span><br><p id=thi-ap11:19.1><span class=root>Kilesā jhāpitā mayhaṁ, </span><br><p id=thi-ap11:19.2><span class=root>…pe… </span><br><p id=thi-ap11:19.3><span class=root>viharāmi anāsavā. </span><br><p id=thi-ap11:20.1><span class=root>Svāgataṁ vata me āsi, </span><br><p id=thi-ap11:20.2><span class=root>…pe… </span><br><p id=thi-ap11:20.3><span class=root>kataṁ buddhassa sāsanaṁ. </span><br><p id=thi-ap11:21.1><span class=root>Paṭisambhidā catasso, </span><br><p id=thi-ap11:21.2><span class=root>…pe… </span><br><p id=thi-ap11:21.3><span class=root>kataṁ buddhassa sāsanaṁ”. </span><br><p id=thi-ap11:22.1><span class=root>Itthaṁ sudaṁ ekūposathikā bhikkhunī imā gāthāyo abhāsitthāti. </span><br><p id=thi-ap11:23.1><span class=root>Ekūposathikātheriyāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>