<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0005.html>Previous</a><a href=/canon/en/pli/ms/sutta/kn/thi-ap/thi-ap0007.html>Next</a></div><p id=thi-ap6:0.1><span class=root>Therīapadāna </span><br><p id=thi-ap6:0.2><span class=root>Sumedhāvagga </span><br><p id=thi-ap6:0.3><span class="root big-bold">Ekapiṇḍapātadāyikātherīapadāna </span><br><p id=thi-ap6:1.1><span class=root>“Nagare bandhumatiyā, </span><br><p id=thi-ap6:1.2><span class=root>bandhumā nāma khattiyo; </span><br><p id=thi-ap6:1.3><span class=root>Tassa rañño ahuṁ bhariyā, </span><br><p id=thi-ap6:1.4><span class=root>ekajjhaṁ cārayāmahaṁ. </span><br><p id=thi-ap6:2.1><span class=root>Rahogatā nisīditvā, </span><br><p id=thi-ap6:2.2><span class=root>evaṁ cintesahaṁ tadā; </span><br><p id=thi-ap6:2.3><span class=root>‘Ādāya gamanīyaṁ hi, </span><br><p id=thi-ap6:2.4><span class=root>kusalaṁ natthi me kataṁ. </span><br><p id=thi-ap6:3.1><span class=root>Mahābhitāpaṁ kaṭukaṁ, </span><br><p id=thi-ap6:3.2><span class=root>ghorarūpaṁ sudāruṇaṁ; </span><br><p id=thi-ap6:3.3><span class=root>Nirayaṁ nūna gacchāmi, </span><br><p id=thi-ap6:3.4><span class=root>ettha me natthi saṁsayo’. </span><br><p id=thi-ap6:4.1><span class=root>Rājānaṁ upasaṅkamma, </span><br><p id=thi-ap6:4.2><span class=root>idaṁ vacanamabraviṁ; </span><br><p id=thi-ap6:4.3><span class=root>‘Ekaṁ me samaṇaṁ dehi, </span><br><p id=thi-ap6:4.4><span class=root>bhojayissāmi khattiya’. </span><br><p id=thi-ap6:5.1><span class=root>Adāsi me mahārājā, </span><br><p id=thi-ap6:5.2><span class=root>samaṇaṁ bhāvitindriyaṁ; </span><br><p id=thi-ap6:5.3><span class=root>Tassa pattaṁ gahetvāna, </span><br><p id=thi-ap6:5.4><span class=root>paramannena pūrayiṁ. </span><br><p id=thi-ap6:6.1><span class=root>Pūrayitvā paramannaṁ, </span><br><p id=thi-ap6:6.2><span class=root>gandhālepaṁ akāsahaṁ; </span><br><p id=thi-ap6:6.3><span class=root>Jālena pidahitvāna, </span><br><p id=thi-ap6:6.4><span class=root>vatthayugena chādayiṁ. </span><br><p id=thi-ap6:7.1><span class=root>Ārammaṇaṁ mamaṁ etaṁ, </span><br><p id=thi-ap6:7.2><span class=root>sarāmi yāvajīvihaṁ; </span><br><p id=thi-ap6:7.3><span class=root>Tattha cittaṁ pasādetvā, </span><br><p id=thi-ap6:7.4><span class=root>tāvatiṁsamagacchahaṁ. </span><br><p id=thi-ap6:8.1><span class=root>Tiṁsānaṁ devarājūnaṁ, </span><br><p id=thi-ap6:8.2><span class=root>mahesittamakārayiṁ; </span><br><p id=thi-ap6:8.3><span class=root>Manasā patthitaṁ mayhaṁ, </span><br><p id=thi-ap6:8.4><span class=root>nibbattati yathicchitaṁ. </span><br><p id=thi-ap6:9.1><span class=root>Vīsānaṁ cakkavattīnaṁ, </span><br><p id=thi-ap6:9.2><span class=root>mahesittamakārayiṁ; </span><br><p id=thi-ap6:9.3><span class=root>Ocitattāva hutvāna, </span><br><p id=thi-ap6:9.4><span class=root>saṁsarāmi bhavesvahaṁ. </span><br><p id=thi-ap6:10.1><span class=root>Sabbabandhanamuttāhaṁ, </span><br><p id=thi-ap6:10.2><span class=root>apetā me upādikā; </span><br><p id=thi-ap6:10.3><span class=root>Sabbāsavā parikkhīṇā, </span><br><p id=thi-ap6:10.4><span class=root>natthi dāni punabbhavo. </span><br><p id=thi-ap6:11.1><span class=root>Ekanavutito kappe, </span><br><p id=thi-ap6:11.2><span class=root>yaṁ dānamadadiṁ tadā; </span><br><p id=thi-ap6:11.3><span class=root>Duggatiṁ nābhijānāmi, </span><br><p id=thi-ap6:11.4><span class=root>piṇḍapātassidaṁ phalaṁ. </span><br><p id=thi-ap6:12.1><span class=root>Kilesā jhāpitā mayhaṁ, </span><br><p id=thi-ap6:12.2><span class=root>…pe… </span><br><p id=thi-ap6:12.3><span class=root>viharāmi anāsavā. </span><br><p id=thi-ap6:13.1><span class=root>Svāgataṁ vata me āsi, </span><br><p id=thi-ap6:13.2><span class=root>…pe… </span><br><p id=thi-ap6:13.3><span class=root>kataṁ buddhassa sāsanaṁ. </span><br><p id=thi-ap6:14.1><span class=root>Paṭisambhidā catasso, </span><br><p id=thi-ap6:14.2><span class=root>…pe… </span><br><p id=thi-ap6:14.3><span class=root>kataṁ buddhassa sāsanaṁ”. </span><br><p id=thi-ap6:15.1><span class=root>Itthaṁ sudaṁ ekapiṇḍapātadāyikā bhikkhunī imā gāthāyo abhāsitthāti. </span><br><p id=thi-ap6:16.1><span class=root>Ekapiṇḍapātadāyikātheriyāpadānaṁ chaṭṭhaṁ. </span><br></main><footer class="container footer"><small><a href=/about/>Contact info</a></small></footer>