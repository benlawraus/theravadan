<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0005.html>Previous</a><a href=/canon/en/pli/ms/sutta/kn/thi-ap/thi-ap0007.html>Next</a></div><p><div class=verse-container id=thi-ap6:0.1><span>Therīapadāna </span></div><p><div class=verse-container id=thi-ap6:0.2><span>Sumedhāvagga </span></div><p><div class=verse-container id=thi-ap6:0.3><span class=big-bold>Ekapiṇḍapātadāyikātherīapadāna </span></div><p><div class=verse-container id=thi-ap6:1.1><span>“Nagare bandhumatiyā, </span></div><p><div class=verse-container id=thi-ap6:1.2><span>bandhumā nāma khattiyo; </span></div><p><div class=verse-container id=thi-ap6:1.3><span>Tassa rañño ahuṁ bhariyā, </span></div><p><div class=verse-container id=thi-ap6:1.4><span>ekajjhaṁ cārayāmahaṁ. </span></div><p><div class=verse-container id=thi-ap6:2.1><span>Rahogatā nisīditvā, </span></div><p><div class=verse-container id=thi-ap6:2.2><span>evaṁ cintesahaṁ tadā; </span></div><p><div class=verse-container id=thi-ap6:2.3><span>‘Ādāya gamanīyaṁ hi, </span></div><p><div class=verse-container id=thi-ap6:2.4><span>kusalaṁ natthi me kataṁ. </span></div><p><div class=verse-container id=thi-ap6:3.1><span>Mahābhitāpaṁ kaṭukaṁ, </span></div><p><div class=verse-container id=thi-ap6:3.2><span>ghorarūpaṁ sudāruṇaṁ; </span></div><p><div class=verse-container id=thi-ap6:3.3><span>Nirayaṁ nūna gacchāmi, </span></div><p><div class=verse-container id=thi-ap6:3.4><span>ettha me natthi saṁsayo’. </span></div><p><div class=verse-container id=thi-ap6:4.1><span>Rājānaṁ upasaṅkamma, </span></div><p><div class=verse-container id=thi-ap6:4.2><span>idaṁ vacanamabraviṁ; </span></div><p><div class=verse-container id=thi-ap6:4.3><span>‘Ekaṁ me samaṇaṁ dehi, </span></div><p><div class=verse-container id=thi-ap6:4.4><span>bhojayissāmi khattiya’. </span></div><p><div class=verse-container id=thi-ap6:5.1><span>Adāsi me mahārājā, </span></div><p><div class=verse-container id=thi-ap6:5.2><span>samaṇaṁ bhāvitindriyaṁ; </span></div><p><div class=verse-container id=thi-ap6:5.3><span>Tassa pattaṁ gahetvāna, </span></div><p><div class=verse-container id=thi-ap6:5.4><span>paramannena pūrayiṁ. </span></div><p><div class=verse-container id=thi-ap6:6.1><span>Pūrayitvā paramannaṁ, </span></div><p><div class=verse-container id=thi-ap6:6.2><span>gandhālepaṁ akāsahaṁ; </span></div><p><div class=verse-container id=thi-ap6:6.3><span>Jālena pidahitvāna, </span></div><p><div class=verse-container id=thi-ap6:6.4><span>vatthayugena chādayiṁ. </span></div><p><div class=verse-container id=thi-ap6:7.1><span>Ārammaṇaṁ mamaṁ etaṁ, </span></div><p><div class=verse-container id=thi-ap6:7.2><span>sarāmi yāvajīvihaṁ; </span></div><p><div class=verse-container id=thi-ap6:7.3><span>Tattha cittaṁ pasādetvā, </span></div><p><div class=verse-container id=thi-ap6:7.4><span>tāvatiṁsamagacchahaṁ. </span></div><p><div class=verse-container id=thi-ap6:8.1><span>Tiṁsānaṁ devarājūnaṁ, </span></div><p><div class=verse-container id=thi-ap6:8.2><span>mahesittamakārayiṁ; </span></div><p><div class=verse-container id=thi-ap6:8.3><span>Manasā patthitaṁ mayhaṁ, </span></div><p><div class=verse-container id=thi-ap6:8.4><span>nibbattati yathicchitaṁ. </span></div><p><div class=verse-container id=thi-ap6:9.1><span>Vīsānaṁ cakkavattīnaṁ, </span></div><p><div class=verse-container id=thi-ap6:9.2><span>mahesittamakārayiṁ; </span></div><p><div class=verse-container id=thi-ap6:9.3><span>Ocitattāva hutvāna, </span></div><p><div class=verse-container id=thi-ap6:9.4><span>saṁsarāmi bhavesvahaṁ. </span></div><p><div class=verse-container id=thi-ap6:10.1><span>Sabbabandhanamuttāhaṁ, </span></div><p><div class=verse-container id=thi-ap6:10.2><span>apetā me upādikā; </span></div><p><div class=verse-container id=thi-ap6:10.3><span>Sabbāsavā parikkhīṇā, </span></div><p><div class=verse-container id=thi-ap6:10.4><span>natthi dāni punabbhavo. </span></div><p><div class=verse-container id=thi-ap6:11.1><span>Ekanavutito kappe, </span></div><p><div class=verse-container id=thi-ap6:11.2><span>yaṁ dānamadadiṁ tadā; </span></div><p><div class=verse-container id=thi-ap6:11.3><span>Duggatiṁ nābhijānāmi, </span></div><p><div class=verse-container id=thi-ap6:11.4><span>piṇḍapātassidaṁ phalaṁ. </span></div><p><div class=verse-container id=thi-ap6:12.1><span>Kilesā jhāpitā mayhaṁ, </span></div><p><div class=verse-container id=thi-ap6:12.2><span>…pe… </span></div><p><div class=verse-container id=thi-ap6:12.3><span>viharāmi anāsavā. </span></div><p><div class=verse-container id=thi-ap6:13.1><span>Svāgataṁ vata me āsi, </span></div><p><div class=verse-container id=thi-ap6:13.2><span>…pe… </span></div><p><div class=verse-container id=thi-ap6:13.3><span>kataṁ buddhassa sāsanaṁ. </span></div><p><div class=verse-container id=thi-ap6:14.1><span>Paṭisambhidā catasso, </span></div><p><div class=verse-container id=thi-ap6:14.2><span>…pe… </span></div><p><div class=verse-container id=thi-ap6:14.3><span>kataṁ buddhassa sāsanaṁ”. </span></div><p><div class=verse-container id=thi-ap6:15.1><span>Itthaṁ sudaṁ ekapiṇḍapātadāyikā bhikkhunī imā gāthāyo abhāsitthāti. </span></div><p><div class=verse-container id=thi-ap6:16.1><span>Ekapiṇḍapātadāyikātheriyāpadānaṁ chaṭṭhaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0005.html>Previous</a><a href=/canon/en/pli/ms/sutta/kn/thi-ap/thi-ap0007.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>