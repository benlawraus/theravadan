<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0034.html>Previous</a><a href=/canon/en/pli/ms/sutta/kn/thi-ap/thi-ap0036.html>Next</a></div><p id=thi-ap35:0.1><span class=root>Therīapadāna </span><br><p id=thi-ap35:0.2><span class=root>Khattiyāvagga </span><br><p id=thi-ap35:0.3><span class="root big-bold">Sukkātherīapadāna </span><br><p id=thi-ap35:1.1><span class=root>“Ekanavutito kappe, </span><br><p id=thi-ap35:1.2><span class=root>vipassī nāma nāyako; </span><br><p id=thi-ap35:1.3><span class=root>Uppajji cārudassano, </span><br><p id=thi-ap35:1.4><span class=root>sabbadhammavipassako. </span><br><p id=thi-ap35:2.1><span class=root>Tadāhaṁ bandhumatiyaṁ, </span><br><p id=thi-ap35:2.2><span class=root>jātā aññatare kule; </span><br><p id=thi-ap35:2.3><span class=root>Dhammaṁ sutvāna munino, </span><br><p id=thi-ap35:2.4><span class=root>pabbajiṁ anagāriyaṁ. </span><br><p id=thi-ap35:3.1><span class=root>Bahussutā dhammadharā, </span><br><p id=thi-ap35:3.2><span class=root>paṭibhānavatī tathā; </span><br><p id=thi-ap35:3.3><span class=root>Vicittakathikā cāpi, </span><br><p id=thi-ap35:3.4><span class=root>jinasāsanakārikā. </span><br><p id=thi-ap35:4.1><span class=root>Tadā dhammakathaṁ katvā, </span><br><p id=thi-ap35:4.2><span class=root>hitāya janataṁ bahuṁ; </span><br><p id=thi-ap35:4.3><span class=root>Tato cutāhaṁ tusitaṁ, </span><br><p id=thi-ap35:4.4><span class=root>upapannā yasassinī. </span><br><p id=thi-ap35:5.1><span class=root>Ekattiṁse ito kappe, </span><br><p id=thi-ap35:5.2><span class=root>sikhī viya sikhī jino; </span><br><p id=thi-ap35:5.3><span class=root>Tapanto yasasā loke, </span><br><p id=thi-ap35:5.4><span class=root>uppajji vadataṁ varo. </span><br><p id=thi-ap35:6.1><span class=root>Tadāpi pabbajitvāna, </span><br><p id=thi-ap35:6.2><span class=root>buddhasāsanakovidā; </span><br><p id=thi-ap35:6.3><span class=root>Jotetvā jinavākyāni, </span><br><p id=thi-ap35:6.4><span class=root>tatopi tidivaṁ gatā. </span><br><p id=thi-ap35:7.1><span class=root>Ekattiṁseva kappamhi, </span><br><p id=thi-ap35:7.2><span class=root>vessabhū nāma nāyako; </span><br><p id=thi-ap35:7.3><span class=root>Uppajjittha mahāñāṇī, </span><br><p id=thi-ap35:7.4><span class=root>tadāpi ca tathevahaṁ. </span><br><p id=thi-ap35:8.1><span class=root>Pabbajitvā dhammadharā, </span><br><p id=thi-ap35:8.2><span class=root>jotayiṁ jinasāsanaṁ; </span><br><p id=thi-ap35:8.3><span class=root>Gantvā marupuraṁ rammaṁ, </span><br><p id=thi-ap35:8.4><span class=root>anubhosiṁ mahāsukhaṁ. </span><br><p id=thi-ap35:9.1><span class=root>Imamhi bhaddake kappe, </span><br><p id=thi-ap35:9.2><span class=root>kakusandho jinuttamo; </span><br><p id=thi-ap35:9.3><span class=root>Uppajji narasaraṇo, </span><br><p id=thi-ap35:9.4><span class=root>tadāpi ca tathevahaṁ. </span><br><p id=thi-ap35:10.1><span class=root>Pabbajitvā munimataṁ, </span><br><p id=thi-ap35:10.2><span class=root>jotayitvā yathāyukaṁ; </span><br><p id=thi-ap35:10.3><span class=root>Tato cutāhaṁ tidivaṁ, </span><br><p id=thi-ap35:10.4><span class=root>agaṁ sabhavanaṁ yathā. </span><br><p id=thi-ap35:11.1><span class=root>Imasmiṁyeva kappamhi, </span><br><p id=thi-ap35:11.2><span class=root>koṇāgamananāyako; </span><br><p id=thi-ap35:11.3><span class=root>Uppajji lokasaraṇo, </span><br><p id=thi-ap35:11.4><span class=root>araṇo amataṅgato. </span><br><p id=thi-ap35:12.1><span class=root>Tadāpi pabbajitvāna, </span><br><p id=thi-ap35:12.2><span class=root>sāsane tassa tādino; </span><br><p id=thi-ap35:12.3><span class=root>Bahussutā dhammadharā, </span><br><p id=thi-ap35:12.4><span class=root>jotayiṁ jinasāsanaṁ. </span><br><p id=thi-ap35:13.1><span class=root>Imasmiṁyeva kappamhi, </span><br><p id=thi-ap35:13.2><span class=root>kassapo munimuttamo; </span><br><p id=thi-ap35:13.3><span class=root>Uppajji lokasaraṇo, </span><br><p id=thi-ap35:13.4><span class=root>araṇo maraṇantagū. </span><br><p id=thi-ap35:14.1><span class=root>Tassāpi naravīrassa, </span><br><p id=thi-ap35:14.2><span class=root>pabbajitvāna sāsane; </span><br><p id=thi-ap35:14.3><span class=root>Pariyāpuṭasaddhammā, </span><br><p id=thi-ap35:14.4><span class=root>paripucchā visāradā. </span><br><p id=thi-ap35:15.1><span class=root>Susīlā lajjinī ceva, </span><br><p id=thi-ap35:15.2><span class=root>tīsu sikkhāsu kovidā; </span><br><p id=thi-ap35:15.3><span class=root>Bahuṁ dhammakathaṁ katvā, </span><br><p id=thi-ap35:15.4><span class=root>yāvajīvaṁ mahāmune. </span><br><p id=thi-ap35:16.1><span class=root>Tena kammavipākena, </span><br><p id=thi-ap35:16.2><span class=root>cetanāpaṇidhīhi ca; </span><br><p id=thi-ap35:16.3><span class=root>Jahitvā mānusaṁ dehaṁ, </span><br><p id=thi-ap35:16.4><span class=root>tāvatiṁsamagacchahaṁ. </span><br><p id=thi-ap35:17.1><span class=root>Pacchime ca bhave dāni, </span><br><p id=thi-ap35:17.2><span class=root>giribbajapuruttame; </span><br><p id=thi-ap35:17.3><span class=root>Jātā seṭṭhikule phīte, </span><br><p id=thi-ap35:17.4><span class=root>mahāratanasañcaye. </span><br><p id=thi-ap35:18.1><span class=root>Yadā bhikkhusahassena, </span><br><p id=thi-ap35:18.2><span class=root>parivuto lokanāyako; </span><br><p id=thi-ap35:18.3><span class=root>Upāgami rājagahaṁ, </span><br><p id=thi-ap35:18.4><span class=root>sahassakkhena vaṇṇito. </span><br><p id=thi-ap35:19.1><span class=root>Danto dantehi saha purāṇajaṭilehi, </span><br><p id=thi-ap35:19.2><span class=root>Vippamutto vippamuttehi; </span><br><p id=thi-ap35:19.3><span class=root>Siṅgīnikkhasavaṇṇo, </span><br><p id=thi-ap35:19.4><span class=root>Rājagahaṁ pāvisi bhagavā. </span><br><p id=thi-ap35:20.1><span class=root>Disvā buddhānubhāvaṁ taṁ, </span><br><p id=thi-ap35:20.2><span class=root>sutvāva guṇasañcayaṁ; </span><br><p id=thi-ap35:20.3><span class=root>Buddhe cittaṁ pasādetvā, </span><br><p id=thi-ap35:20.4><span class=root>pūjayiṁ taṁ yathābalaṁ. </span><br><p id=thi-ap35:21.1><span class=root>Aparena ca kālena, </span><br><p id=thi-ap35:21.2><span class=root>dhammadinnāya santike; </span><br><p id=thi-ap35:21.3><span class=root>Agārā nikkhamitvāna, </span><br><p id=thi-ap35:21.4><span class=root>pabbajiṁ anagāriyaṁ. </span><br><p id=thi-ap35:22.1><span class=root>Kesesu chijjamānesu, </span><br><p id=thi-ap35:22.2><span class=root>kilese jhāpayiṁ ahaṁ; </span><br><p id=thi-ap35:22.3><span class=root>Uggahiṁ sāsanaṁ sabbaṁ, </span><br><p id=thi-ap35:22.4><span class=root>pabbajitvā cirenahaṁ. </span><br><p id=thi-ap35:23.1><span class=root>Tato dhammamadesesiṁ, </span><br><p id=thi-ap35:23.2><span class=root>mahājanasamāgame; </span><br><p id=thi-ap35:23.3><span class=root>Dhamme desiyamānamhi, </span><br><p id=thi-ap35:23.4><span class=root>dhammābhisamayo ahu. </span><br><p id=thi-ap35:24.1><span class=root>Nekapāṇasahassānaṁ, </span><br><p id=thi-ap35:24.2><span class=root>taṁ viditvātivimhito; </span><br><p id=thi-ap35:24.3><span class=root>Abhippasanno me yakkho, </span><br><p id=thi-ap35:24.4><span class=root>bhamitvāna giribbajaṁ. </span><br><p id=thi-ap35:25.1><span class=root>Kiṁ me katā rājagahe manussā, </span><br><p id=thi-ap35:25.2><span class=root>Madhuṁ pītāva acchare; </span><br><p id=thi-ap35:25.3><span class=root>Ye sukkaṁ na upāsanti, </span><br><p id=thi-ap35:25.4><span class=root>Desentiṁ amataṁ padaṁ. </span><br><p id=thi-ap35:26.1><span class=root>Tañca appaṭivānīyaṁ, </span><br><p id=thi-ap35:26.2><span class=root>asecanakamojavaṁ; </span><br><p id=thi-ap35:26.3><span class=root>Pivanti maññe sappaññā, </span><br><p id=thi-ap35:26.4><span class=root>valāhakamivaddhagū. </span><br><p id=thi-ap35:27.1><span class=root>Iddhīsu ca vasī homi, </span><br><p id=thi-ap35:27.2><span class=root>dibbāya sotadhātuyā; </span><br><p id=thi-ap35:27.3><span class=root>Cetopariyañāṇassa, </span><br><p id=thi-ap35:27.4><span class=root>vasī homi mahāmune. </span><br><p id=thi-ap35:28.1><span class=root>Pubbenivāsaṁ jānāmi, </span><br><p id=thi-ap35:28.2><span class=root>dibbacakkhu visodhitaṁ; </span><br><p id=thi-ap35:28.3><span class=root>Sabbāsavā parikkhīṇā, </span><br><p id=thi-ap35:28.4><span class=root>natthi dāni punabbhavo. </span><br><p id=thi-ap35:29.1><span class=root>Atthadhammaniruttīsu, </span><br><p id=thi-ap35:29.2><span class=root>paṭibhāne tatheva ca; </span><br><p id=thi-ap35:29.3><span class=root>Ñāṇaṁ mama mahāvīra, </span><br><p id=thi-ap35:29.4><span class=root>uppannaṁ tava santike. </span><br><p id=thi-ap35:30.1><span class=root>Kilesā jhāpitā mayhaṁ, </span><br><p id=thi-ap35:30.2><span class=root>…pe… </span><br><p id=thi-ap35:30.3><span class=root>viharāmi anāsavā. </span><br><p id=thi-ap35:31.1><span class=root>Svāgataṁ vata me āsi, </span><br><p id=thi-ap35:31.2><span class=root>…pe… </span><br><p id=thi-ap35:31.3><span class=root>kataṁ buddhassa sāsanaṁ. </span><br><p id=thi-ap35:32.1><span class=root>Paṭisambhidā catasso, </span><br><p id=thi-ap35:32.2><span class=root>…pe… </span><br><p id=thi-ap35:32.3><span class=root>kataṁ buddhassa sāsanaṁ”. </span><br><p id=thi-ap35:33.1><span class=root>Itthaṁ sudaṁ sukkā bhikkhunī imā gāthāyo abhāsitthāti. </span><br><p id=thi-ap35:34.1><span class=root>Sukkātheriyāpadānaṁ pañcamaṁ. </span><br><p id=thi-ap35:34.2><span class=root>Pañcamaṁ bhāṇavāraṁ. </span><br></main><footer class="container footer"><small><a href=/about/>Contact info</a></small></footer>