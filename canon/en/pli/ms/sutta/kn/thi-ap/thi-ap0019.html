<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0018.html>Previous</a><a href=/canon/en/pli/ms/sutta/kn/thi-ap/thi-ap0020.html>Next</a></div><p><div class=verse-container id=thi-ap19:0.1><span>Therīapadāna </span></div><p><div class=verse-container id=thi-ap19:0.2><span>Ekūposathikavagga </span></div><p><div class=verse-container id=thi-ap19:0.3><span class=big-bold>Uppalavaṇṇātherīapadāna </span></div><p><div class=verse-container id=thi-ap19:1.1><span>“Bhikkhunī uppalavaṇṇā, </span></div><p><div class=verse-container id=thi-ap19:1.2><span>iddhiyā pāramiṁ gatā; </span></div><p><div class=verse-container id=thi-ap19:1.3><span>Vanditvā satthuno pāde, </span></div><p><div class=verse-container id=thi-ap19:1.4><span>idaṁ vacanamabravi. </span></div><p><div class=verse-container id=thi-ap19:2.1><span>‘Nitthiṇṇā jātisaṁsāraṁ, </span></div><p><div class=verse-container id=thi-ap19:2.2><span>pattāhaṁ acalaṁ padaṁ; </span></div><p><div class=verse-container id=thi-ap19:2.3><span>Sabbadukkhaṁ mayā khīṇaṁ, </span></div><p><div class=verse-container id=thi-ap19:2.4><span>ārocemi mahāmuni. </span></div><p><div class=verse-container id=thi-ap19:3.1><span>Yāvatā parisā atthi, </span></div><p><div class=verse-container id=thi-ap19:3.2><span>pasannā jinasāsane; </span></div><p><div class=verse-container id=thi-ap19:3.3><span>Yassā ca meparādhotthi, </span></div><p><div class=verse-container id=thi-ap19:3.4><span>khamantu jinasammukhā. </span></div><p><div class=verse-container id=thi-ap19:4.1><span>Saṁsāre saṁsarantiyā, </span></div><p><div class=verse-container id=thi-ap19:4.2><span>khalitaṁ me sace bhave; </span></div><p><div class=verse-container id=thi-ap19:4.3><span>Ārocemi mahāvīra, </span></div><p><div class=verse-container id=thi-ap19:4.4><span>aparādhaṁ khamassu taṁ’. </span></div><p><div class=verse-container id=thi-ap19:5.1><span>‘Iddhiñcāpi nidassehi, </span></div><p><div class=verse-container id=thi-ap19:5.2><span>mama sāsanakārike; </span></div><p><div class=verse-container id=thi-ap19:5.3><span>Catasso parisā ajja, </span></div><p><div class=verse-container id=thi-ap19:5.4><span>kaṅkhaṁ chindāhi yāvatā’. </span></div><p><div class=verse-container id=thi-ap19:6.1><span>‘Dhītā tuyhaṁ mahāvīra, </span></div><p><div class=verse-container id=thi-ap19:6.2><span>paññavanta jutindhara; </span></div><p><div class=verse-container id=thi-ap19:6.3><span>Bahuñca dukkaraṁ kammaṁ, </span></div><p><div class=verse-container id=thi-ap19:6.4><span>kataṁ me atidukkaraṁ. </span></div><p><div class=verse-container id=thi-ap19:7.1><span>Uppalasseva me vaṇṇo, </span></div><p><div class=verse-container id=thi-ap19:7.2><span>nāmenuppalanāmikā; </span></div><p><div class=verse-container id=thi-ap19:7.3><span>Sāvikā te mahāvīra, </span></div><p><div class=verse-container id=thi-ap19:7.4><span>pāde vandāmi cakkhuma. </span></div><p><div class=verse-container id=thi-ap19:8.1><span>Rāhulo ca ahañceva, </span></div><p><div class=verse-container id=thi-ap19:8.2><span>nekajātisate bahū; </span></div><p><div class=verse-container id=thi-ap19:8.3><span>Ekasmiṁ sambhave jātā, </span></div><p><div class=verse-container id=thi-ap19:8.4><span>samānachandamānasā. </span></div><p><div class=verse-container id=thi-ap19:9.1><span>Nibbatti ekato hoti, </span></div><p><div class=verse-container id=thi-ap19:9.2><span>jātiyāpi ca ekato; </span></div><p><div class=verse-container id=thi-ap19:9.3><span>Pacchime bhave sampatte, </span></div><p><div class=verse-container id=thi-ap19:9.4><span>ubhopi nānāsambhavā. </span></div><p><div class=verse-container id=thi-ap19:10.1><span>Putto ca rāhulo nāma, </span></div><p><div class=verse-container id=thi-ap19:10.2><span>dhītā uppalasavhayā; </span></div><p><div class=verse-container id=thi-ap19:10.3><span>Passa vīra mamaṁ iddhiṁ, </span></div><p><div class=verse-container id=thi-ap19:10.4><span>balaṁ dassemi satthuno’. </span></div><p><div class=verse-container id=thi-ap19:11.1><span>Mahāsamudde caturo, </span></div><p><div class=verse-container id=thi-ap19:11.2><span>pakkhipi hatthapātiyaṁ; </span></div><p><div class=verse-container id=thi-ap19:11.3><span>Telaṁ hatthagatañceva, </span></div><p><div class=verse-container id=thi-ap19:11.4><span>khiḍḍo komārako yathā. </span></div><p><div class=verse-container id=thi-ap19:12.1><span>Ubbattayitvā pathaviṁ, </span></div><p><div class=verse-container id=thi-ap19:12.2><span>pakkhipi hatthapātiyaṁ; </span></div><p><div class=verse-container id=thi-ap19:12.3><span>Cittaṁ muñjaṁ yathā nāma, </span></div><p><div class=verse-container id=thi-ap19:12.4><span>luñci komārako yuvā. </span></div><p><div class=verse-container id=thi-ap19:13.1><span>Cakkavāḷasamaṁ pāṇiṁ, </span></div><p><div class=verse-container id=thi-ap19:13.2><span>chādayitvāna matthake; </span></div><p><div class=verse-container id=thi-ap19:13.3><span>Vassāpetvāna phusitaṁ, </span></div><p><div class=verse-container id=thi-ap19:13.4><span>nānāvaṇṇaṁ punappunaṁ. </span></div><p><div class=verse-container id=thi-ap19:14.1><span>Bhūmiṁ udukkhalaṁ katvā, </span></div><p><div class=verse-container id=thi-ap19:14.2><span>dhaññaṁ katvāna sakkharaṁ; </span></div><p><div class=verse-container id=thi-ap19:14.3><span>Sineruṁ musalaṁ katvā, </span></div><p><div class=verse-container id=thi-ap19:14.4><span>maddi komārikā yathā. </span></div><p><div class=verse-container id=thi-ap19:15.1><span>‘Dhītāhaṁ buddhaseṭṭhassa, </span></div><p><div class=verse-container id=thi-ap19:15.2><span>nāmenuppalasavhayā; </span></div><p><div class=verse-container id=thi-ap19:15.3><span>Abhiññāsu vasībhūtā, </span></div><p><div class=verse-container id=thi-ap19:15.4><span>tava sāsanakārikā. </span></div><p><div class=verse-container id=thi-ap19:16.1><span>Nānāvikubbanaṁ katvā, </span></div><p><div class=verse-container id=thi-ap19:16.2><span>dassetvā lokanāyakaṁ; </span></div><p><div class=verse-container id=thi-ap19:16.3><span>Nāmagottañca sāvetvā, </span></div><p><div class=verse-container id=thi-ap19:16.4><span>pāde vandāmi cakkhuma. </span></div><p><div class=verse-container id=thi-ap19:17.1><span>Iddhīsu ca vasī homi, </span></div><p><div class=verse-container id=thi-ap19:17.2><span>dibbāya sotadhātuyā; </span></div><p><div class=verse-container id=thi-ap19:17.3><span>Cetopariyañāṇassa, </span></div><p><div class=verse-container id=thi-ap19:17.4><span>vasī homi mahāmune. </span></div><p><div class=verse-container id=thi-ap19:18.1><span>Pubbenivāsaṁ jānāmi, </span></div><p><div class=verse-container id=thi-ap19:18.2><span>dibbacakkhu visodhitaṁ; </span></div><p><div class=verse-container id=thi-ap19:18.3><span>Sabbāsavā parikkhīṇā, </span></div><p><div class=verse-container id=thi-ap19:18.4><span>natthi dāni punabbhavo. </span></div><p><div class=verse-container id=thi-ap19:19.1><span>Atthadhammaniruttīsu, </span></div><p><div class=verse-container id=thi-ap19:19.2><span>Paṭibhāne tatheva ca; </span></div><p><div class=verse-container id=thi-ap19:19.3><span>Ñāṇaṁ me vimalaṁ suddhaṁ, </span></div><p><div class=verse-container id=thi-ap19:19.4><span>Sabhāvena mahesino. </span></div><p><div class=verse-container id=thi-ap19:20.1><span>Purimānaṁ jinaggānaṁ, </span></div><p><div class=verse-container id=thi-ap19:20.2><span>saṅgamaṁ te nidassitaṁ; </span></div><p><div class=verse-container id=thi-ap19:20.3><span>Adhikāraṁ bahuṁ mayhaṁ, </span></div><p><div class=verse-container id=thi-ap19:20.4><span>tuyhatthāya mahāmuni. </span></div><p><div class=verse-container id=thi-ap19:21.1><span>Yaṁ mayā pūritaṁ kammaṁ, </span></div><p><div class=verse-container id=thi-ap19:21.2><span>Kusalaṁ sara me muni; </span></div><p><div class=verse-container id=thi-ap19:21.3><span>Tavatthāya mahāvīra, </span></div><p><div class=verse-container id=thi-ap19:21.4><span>Puññaṁ upacitaṁ mayā. </span></div><p><div class=verse-container id=thi-ap19:22.1><span>Abhabbaṭṭhāne vajjetvā, </span></div><p><div class=verse-container id=thi-ap19:22.2><span>vārayantī anācaraṁ; </span></div><p><div class=verse-container id=thi-ap19:22.3><span>Tavatthāya mahāvīra, </span></div><p><div class=verse-container id=thi-ap19:22.4><span>cattaṁ me jīvituttamaṁ. </span></div><p><div class=verse-container id=thi-ap19:23.1><span>Dasakoṭisahassāni, </span></div><p><div class=verse-container id=thi-ap19:23.2><span>adāsiṁ mama jīvitaṁ; </span></div><p><div class=verse-container id=thi-ap19:23.3><span>Pariccattā ca me homi, </span></div><p><div class=verse-container id=thi-ap19:23.4><span>tavatthāya mahāmuni’. </span></div><p><div class=verse-container id=thi-ap19:24.1><span>Tadātivimhitā sabbā, </span></div><p><div class=verse-container id=thi-ap19:24.2><span>sirasāva katañjalī; </span></div><p><div class=verse-container id=thi-ap19:24.3><span>‘Avocayye kathaṁ āsi, </span></div><p><div class=verse-container id=thi-ap19:24.4><span>atuliddhiparakkamā’. </span></div><p><div class=verse-container id=thi-ap19:25.1><span>Satasahassito kappe, </span></div><p><div class=verse-container id=thi-ap19:25.2><span>nāgakaññā ahaṁ tadā; </span></div><p><div class=verse-container id=thi-ap19:25.3><span>Vimalā nāma nāmena, </span></div><p><div class=verse-container id=thi-ap19:25.4><span>kaññānaṁ sādhusammatā. </span></div><p><div class=verse-container id=thi-ap19:26.1><span>Mahorago mahānāgo, </span></div><p><div class=verse-container id=thi-ap19:26.2><span>pasanno jinasāsane; </span></div><p><div class=verse-container id=thi-ap19:26.3><span>Padumuttaraṁ mahātejaṁ, </span></div><p><div class=verse-container id=thi-ap19:26.4><span>nimantesi sasāvakaṁ. </span></div><p><div class=verse-container id=thi-ap19:27.1><span>Ratanamayaṁ maṇḍapaṁ, </span></div><p><div class=verse-container id=thi-ap19:27.2><span>pallaṅkaṁ ratanāmayaṁ; </span></div><p><div class=verse-container id=thi-ap19:27.3><span>Ratanaṁ vālukākiṇṇaṁ, </span></div><p><div class=verse-container id=thi-ap19:27.4><span>upabhogaṁ ratanāmayaṁ. </span></div><p><div class=verse-container id=thi-ap19:28.1><span>Maggañca paṭiyādesi, </span></div><p><div class=verse-container id=thi-ap19:28.2><span>ratanaddhajabhūsitaṁ; </span></div><p><div class=verse-container id=thi-ap19:28.3><span>Paccuggantvāna sambuddhaṁ, </span></div><p><div class=verse-container id=thi-ap19:28.4><span>vajjanto tūriyehi so. </span></div><p><div class=verse-container id=thi-ap19:29.1><span>Parisāhi ca catūhi, </span></div><p><div class=verse-container id=thi-ap19:29.2><span>parivuto lokanāyako; </span></div><p><div class=verse-container id=thi-ap19:29.3><span>Mahoragassa bhavane, </span></div><p><div class=verse-container id=thi-ap19:29.4><span>nisīdi paramāsane. </span></div><p><div class=verse-container id=thi-ap19:30.1><span>Annaṁ pānaṁ khādanīyaṁ, </span></div><p><div class=verse-container id=thi-ap19:30.2><span>bhojanañca mahārahaṁ; </span></div><p><div class=verse-container id=thi-ap19:30.3><span>Varaṁ varañca pādāsi, </span></div><p><div class=verse-container id=thi-ap19:30.4><span>nāgarājā mahāyasaṁ. </span></div><p><div class=verse-container id=thi-ap19:31.1><span>Bhuñjitvāna sambuddho, </span></div><p><div class=verse-container id=thi-ap19:31.2><span>pattaṁ dhovitvā yoniso; </span></div><p><div class=verse-container id=thi-ap19:31.3><span>Anumodanīyaṅkāsi, </span></div><p><div class=verse-container id=thi-ap19:31.4><span>nāgakaññā mahiddhikā. </span></div><p><div class=verse-container id=thi-ap19:32.1><span>Sabbaññuṁ phullitaṁ disvā, </span></div><p><div class=verse-container id=thi-ap19:32.2><span>nāgakaññā mahāyasaṁ; </span></div><p><div class=verse-container id=thi-ap19:32.3><span>Pasannaṁ satthuno cittaṁ, </span></div><p><div class=verse-container id=thi-ap19:32.4><span>sunibandhañca mānasaṁ. </span></div><p><div class=verse-container id=thi-ap19:33.1><span>Mamañca cittamaññāya, </span></div><p><div class=verse-container id=thi-ap19:33.2><span>jalajuttamanāmako; </span></div><p><div class=verse-container id=thi-ap19:33.3><span>Tasmiṁ khaṇe mahāvīro, </span></div><p><div class=verse-container id=thi-ap19:33.4><span>bhikkhuniṁ dassayiddhiyā. </span></div><p><div class=verse-container id=thi-ap19:34.1><span>Iddhī anekā dassesi, </span></div><p><div class=verse-container id=thi-ap19:34.2><span>bhikkhunī sā visāradā; </span></div><p><div class=verse-container id=thi-ap19:34.3><span>Pamoditā vedajātā, </span></div><p><div class=verse-container id=thi-ap19:34.4><span>satthāraṁ idamabravi. </span></div><p><div class=verse-container id=thi-ap19:35.1><span>‘Addasāhaṁ imaṁ iddhiṁ, </span></div><p><div class=verse-container id=thi-ap19:35.2><span>sumanaṁ itarāyapi; </span></div><p><div class=verse-container id=thi-ap19:35.3><span>Kathaṁ ahosi sā vīra, </span></div><p><div class=verse-container id=thi-ap19:35.4><span>iddhiyā suvisāradā’. </span></div><p><div class=verse-container id=thi-ap19:36.1><span>‘Orasā mukhato jātā, </span></div><p><div class=verse-container id=thi-ap19:36.2><span>dhītā mama mahiddhikā; </span></div><p><div class=verse-container id=thi-ap19:36.3><span>Mamānusāsanikarā, </span></div><p><div class=verse-container id=thi-ap19:36.4><span>iddhiyā suvisāradā’. </span></div><p><div class=verse-container id=thi-ap19:37.1><span>Buddhassa vacanaṁ sutvā, </span></div><p><div class=verse-container id=thi-ap19:37.2><span>evaṁ patthesahaṁ tadā; </span></div><p><div class=verse-container id=thi-ap19:37.3><span>‘Ahampi tādisā homi, </span></div><p><div class=verse-container id=thi-ap19:37.4><span>iddhiyā suvisāradā. </span></div><p><div class=verse-container id=thi-ap19:38.1><span>Pamoditāhaṁ sumanā, </span></div><p><div class=verse-container id=thi-ap19:38.2><span>patthe uttamamānasā; </span></div><p><div class=verse-container id=thi-ap19:38.3><span>Anāgatamhi addhāne, </span></div><p><div class=verse-container id=thi-ap19:38.4><span>īdisā homi nāyaka’. </span></div><p><div class=verse-container id=thi-ap19:39.1><span>Maṇimayamhi pallaṅke, </span></div><p><div class=verse-container id=thi-ap19:39.2><span>maṇḍapamhi pabhassare; </span></div><p><div class=verse-container id=thi-ap19:39.3><span>Annapānena tappetvā, </span></div><p><div class=verse-container id=thi-ap19:39.4><span>sasaṅghaṁ lokanāyakaṁ. </span></div><p><div class=verse-container id=thi-ap19:40.1><span>Nāgānaṁ pavaraṁ pupphaṁ, </span></div><p><div class=verse-container id=thi-ap19:40.2><span>aruṇaṁ nāma uppalaṁ; </span></div><p><div class=verse-container id=thi-ap19:40.3><span>‘Vaṇṇaṁ me īdisaṁ hotu’, </span></div><p><div class=verse-container id=thi-ap19:40.4><span>pūjesiṁ lokanāyakaṁ. </span></div><p><div class=verse-container id=thi-ap19:41.1><span>Tena kammena sukatena, </span></div><p><div class=verse-container id=thi-ap19:41.2><span>cetanāpaṇidhīhi ca; </span></div><p><div class=verse-container id=thi-ap19:41.3><span>Jahitvā mānusaṁ dehaṁ, </span></div><p><div class=verse-container id=thi-ap19:41.4><span>tāvatiṁsamagacchahaṁ. </span></div><p><div class=verse-container id=thi-ap19:42.1><span>Tato cutāhaṁ manuje, </span></div><p><div class=verse-container id=thi-ap19:42.2><span>upapannā sayambhuno; </span></div><p><div class=verse-container id=thi-ap19:42.3><span>Uppalehi paṭicchannaṁ, </span></div><p><div class=verse-container id=thi-ap19:42.4><span>piṇḍapātamadāsahaṁ. </span></div><p><div class=verse-container id=thi-ap19:43.1><span>Ekanavutito kappe, </span></div><p><div class=verse-container id=thi-ap19:43.2><span>vipassī nāma nāyako; </span></div><p><div class=verse-container id=thi-ap19:43.3><span>Uppajji cārudassano, </span></div><p><div class=verse-container id=thi-ap19:43.4><span>sabbadhammesu cakkhumā. </span></div><p><div class=verse-container id=thi-ap19:44.1><span>Seṭṭhidhītā tadā hutvā, </span></div><p><div class=verse-container id=thi-ap19:44.2><span>bārāṇasipuruttame; </span></div><p><div class=verse-container id=thi-ap19:44.3><span>Nimantetvāna sambuddhaṁ, </span></div><p><div class=verse-container id=thi-ap19:44.4><span>sasaṅghaṁ lokanāyakaṁ. </span></div><p><div class=verse-container id=thi-ap19:45.1><span>Mahādānaṁ daditvāna, </span></div><p><div class=verse-container id=thi-ap19:45.2><span>uppalehi vināyakaṁ; </span></div><p><div class=verse-container id=thi-ap19:45.3><span>Pūjayitvā cetasāva, </span></div><p><div class=verse-container id=thi-ap19:45.4><span>vaṇṇasobhaṁ apatthayiṁ. </span></div><p><div class=verse-container id=thi-ap19:46.1><span>Imamhi bhaddake kappe, </span></div><p><div class=verse-container id=thi-ap19:46.2><span>brahmabandhu mahāyaso; </span></div><p><div class=verse-container id=thi-ap19:46.3><span>Kassapo nāma gottena, </span></div><p><div class=verse-container id=thi-ap19:46.4><span>uppajji vadataṁ varo. </span></div><p><div class=verse-container id=thi-ap19:47.1><span>Upaṭṭhāko mahesissa, </span></div><p><div class=verse-container id=thi-ap19:47.2><span>tadā āsi narissaro; </span></div><p><div class=verse-container id=thi-ap19:47.3><span>Kāsirājā kikī nāma, </span></div><p><div class=verse-container id=thi-ap19:47.4><span>bārāṇasipuruttame. </span></div><p><div class=verse-container id=thi-ap19:48.1><span>Tassāsiṁ dutiyā dhītā, </span></div><p><div class=verse-container id=thi-ap19:48.2><span>samaṇaguttasavhayā; </span></div><p><div class=verse-container id=thi-ap19:48.3><span>Dhammaṁ sutvā jinaggassa, </span></div><p><div class=verse-container id=thi-ap19:48.4><span>pabbajjaṁ samarocayiṁ. </span></div><p><div class=verse-container id=thi-ap19:49.1><span>Anujāni na no tāto, </span></div><p><div class=verse-container id=thi-ap19:49.2><span>agāreva tadā mayaṁ; </span></div><p><div class=verse-container id=thi-ap19:49.3><span>Vīsavassasahassāni, </span></div><p><div class=verse-container id=thi-ap19:49.4><span>vicarimha atanditā. </span></div><p><div class=verse-container id=thi-ap19:50.1><span>Komāribrahmacariyaṁ, </span></div><p><div class=verse-container id=thi-ap19:50.2><span>rājakaññā sukhedhitā; </span></div><p><div class=verse-container id=thi-ap19:50.3><span>Buddhopaṭṭhānaniratā, </span></div><p><div class=verse-container id=thi-ap19:50.4><span>muditā sattadhītaro. </span></div><p><div class=verse-container id=thi-ap19:51.1><span>Samaṇī samaṇaguttā ca, </span></div><p><div class=verse-container id=thi-ap19:51.2><span>bhikkhunī bhikkhudāyikā; </span></div><p><div class=verse-container id=thi-ap19:51.3><span>Dhammā ceva sudhammā ca, </span></div><p><div class=verse-container id=thi-ap19:51.4><span>sattamī saṅghadāyikā. </span></div><p><div class=verse-container id=thi-ap19:52.1><span>Ahaṁ khemā ca sappaññā, </span></div><p><div class=verse-container id=thi-ap19:52.2><span>paṭācārā ca kuṇḍalā; </span></div><p><div class=verse-container id=thi-ap19:52.3><span>Kisāgotamī dhammadinnā, </span></div><p><div class=verse-container id=thi-ap19:52.4><span>visākhā hoti sattamī. </span></div><p><div class=verse-container id=thi-ap19:53.1><span>Tehi kammehi sukatehi, </span></div><p><div class=verse-container id=thi-ap19:53.2><span>cetanāpaṇidhīhi ca; </span></div><p><div class=verse-container id=thi-ap19:53.3><span>Jahitvā mānusaṁ dehaṁ, </span></div><p><div class=verse-container id=thi-ap19:53.4><span>tāvatiṁsamagacchahaṁ. </span></div><p><div class=verse-container id=thi-ap19:54.1><span>Tato cutā manussesu, </span></div><p><div class=verse-container id=thi-ap19:54.2><span>upapannā mahākule; </span></div><p><div class=verse-container id=thi-ap19:54.3><span>Pītaṁ maṭṭhaṁ varaṁ dussaṁ, </span></div><p><div class=verse-container id=thi-ap19:54.4><span>adaṁ arahato ahaṁ. </span></div><p><div class=verse-container id=thi-ap19:55.1><span>Tato cutāriṭṭhapure, </span></div><p><div class=verse-container id=thi-ap19:55.2><span>jātā vippakule ahaṁ; </span></div><p><div class=verse-container id=thi-ap19:55.3><span>Dhītā tiriṭivacchassa, </span></div><p><div class=verse-container id=thi-ap19:55.4><span>ummādantī manoharā. </span></div><p><div class=verse-container id=thi-ap19:56.1><span>Tato cutā janapade, </span></div><p><div class=verse-container id=thi-ap19:56.2><span>kule aññatare ahaṁ; </span></div><p><div class=verse-container id=thi-ap19:56.3><span>Pasūtā nātiphītamhi, </span></div><p><div class=verse-container id=thi-ap19:56.4><span>sāliṁ gopemahaṁ tadā. </span></div><p><div class=verse-container id=thi-ap19:57.1><span>Disvā paccekasambuddhaṁ, </span></div><p><div class=verse-container id=thi-ap19:57.2><span>pañcalājāsatānihaṁ; </span></div><p><div class=verse-container id=thi-ap19:57.3><span>Datvā padumacchannāni, </span></div><p><div class=verse-container id=thi-ap19:57.4><span>pañca puttasatānihaṁ. </span></div><p><div class=verse-container id=thi-ap19:58.1><span>Patthayiṁ tepi patthesuṁ, </span></div><p><div class=verse-container id=thi-ap19:58.2><span>madhuṁ datvā sayambhuno; </span></div><p><div class=verse-container id=thi-ap19:58.3><span>Tato cutā araññehaṁ, </span></div><p><div class=verse-container id=thi-ap19:58.4><span>ajāyiṁ padumodare. </span></div><p><div class=verse-container id=thi-ap19:59.1><span>Kāsirañño mahesīhaṁ, </span></div><p><div class=verse-container id=thi-ap19:59.2><span>hutvā sakkatapūjitā; </span></div><p><div class=verse-container id=thi-ap19:59.3><span>Ajaniṁ rājaputtānaṁ, </span></div><p><div class=verse-container id=thi-ap19:59.4><span>anūnaṁ satapañcakaṁ. </span></div><p><div class=verse-container id=thi-ap19:60.1><span>Yadā te yobbanappattā, </span></div><p><div class=verse-container id=thi-ap19:60.2><span>kīḷantā jalakīḷitaṁ; </span></div><p><div class=verse-container id=thi-ap19:60.3><span>Disvā opattapadumaṁ, </span></div><p><div class=verse-container id=thi-ap19:60.4><span>āsuṁ paccekanāyakā. </span></div><p><div class=verse-container id=thi-ap19:61.1><span>Sāhaṁ tehi vinābhūtā, </span></div><p><div class=verse-container id=thi-ap19:61.2><span>sutavīrehi sokinī; </span></div><p><div class=verse-container id=thi-ap19:61.3><span>Cutā isigilipasse, </span></div><p><div class=verse-container id=thi-ap19:61.4><span>gāmakamhi ajāyihaṁ. </span></div><p><div class=verse-container id=thi-ap19:62.1><span>Yadā buddhā sutamatī, </span></div><p><div class=verse-container id=thi-ap19:62.2><span>sutānaṁ bhattunopi ca; </span></div><p><div class=verse-container id=thi-ap19:62.3><span>Yāguṁ ādāya gacchantī, </span></div><p><div class=verse-container id=thi-ap19:62.4><span>aṭṭha paccekanāyake. </span></div><p><div class=verse-container id=thi-ap19:63.1><span>Bhikkhāya gāmaṁ gacchante, </span></div><p><div class=verse-container id=thi-ap19:63.2><span>disvā putte anussariṁ; </span></div><p><div class=verse-container id=thi-ap19:63.3><span>Khīradhārā viniggacchi, </span></div><p><div class=verse-container id=thi-ap19:63.4><span>tadā me puttapemasā. </span></div><p><div class=verse-container id=thi-ap19:64.1><span>Tato tesaṁ adaṁ yāguṁ, </span></div><p><div class=verse-container id=thi-ap19:64.2><span>pasannā sehi pāṇibhi; </span></div><p><div class=verse-container id=thi-ap19:64.3><span>Tato cutāhaṁ tidasaṁ, </span></div><p><div class=verse-container id=thi-ap19:64.4><span>nandanaṁ upapajjahaṁ. </span></div><p><div class=verse-container id=thi-ap19:65.1><span>Anubhotvā sukhaṁ dukkhaṁ, </span></div><p><div class=verse-container id=thi-ap19:65.2><span>saṁsaritvā bhavābhave; </span></div><p><div class=verse-container id=thi-ap19:65.3><span>Tavatthāya mahāvīra, </span></div><p><div class=verse-container id=thi-ap19:65.4><span>pariccattañca jīvitaṁ. </span></div><p><div class=verse-container id=thi-ap19:66.1><span>Evaṁ bahuvidhaṁ dukkhaṁ, </span></div><p><div class=verse-container id=thi-ap19:66.2><span>sampattī ca bahubbidhā; </span></div><p><div class=verse-container id=thi-ap19:66.3><span>Pacchime bhave sampatte, </span></div><p><div class=verse-container id=thi-ap19:66.4><span>jātā sāvatthiyaṁ pure. </span></div><p><div class=verse-container id=thi-ap19:67.1><span>Mahādhanaseṭṭhikule, </span></div><p><div class=verse-container id=thi-ap19:67.2><span>sukhite sajjite tathā; </span></div><p><div class=verse-container id=thi-ap19:67.3><span>Nānāratanapajjote, </span></div><p><div class=verse-container id=thi-ap19:67.4><span>sabbakāmasamiddhine. </span></div><p><div class=verse-container id=thi-ap19:68.1><span>Sakkatā pūjitā ceva, </span></div><p><div class=verse-container id=thi-ap19:68.2><span>mānitāpacitā tathā; </span></div><p><div class=verse-container id=thi-ap19:68.3><span>Rūpasobhaggasampannā, </span></div><p><div class=verse-container id=thi-ap19:68.4><span>kulesu atisakkatā. </span></div><p><div class=verse-container id=thi-ap19:69.1><span>Atīva patthitā cāsiṁ, </span></div><p><div class=verse-container id=thi-ap19:69.2><span>rūpabhogasirīhi ca; </span></div><p><div class=verse-container id=thi-ap19:69.3><span>Patthitā seṭṭhiputtehi, </span></div><p><div class=verse-container id=thi-ap19:69.4><span>anekehi satehipi. </span></div><p><div class=verse-container id=thi-ap19:70.1><span>Agāraṁ pajahitvāna, </span></div><p><div class=verse-container id=thi-ap19:70.2><span>pabbajiṁ anagāriyaṁ; </span></div><p><div class=verse-container id=thi-ap19:70.3><span>Aḍḍhamāse asampatte, </span></div><p><div class=verse-container id=thi-ap19:70.4><span>catusaccamapāpuṇiṁ. </span></div><p><div class=verse-container id=thi-ap19:71.1><span>Iddhiyā abhinimmitvā, </span></div><p><div class=verse-container id=thi-ap19:71.2><span>caturassaṁ rathaṁ ahaṁ; </span></div><p><div class=verse-container id=thi-ap19:71.3><span>Buddhassa pāde vandissaṁ, </span></div><p><div class=verse-container id=thi-ap19:71.4><span>lokanāthassa tādino. </span></div><p><div class=verse-container id=thi-ap19:72.1><span>‘Supupphitaggaṁ upagamma pādapaṁ, </span></div><p><div class=verse-container id=thi-ap19:72.2><span>Ekā tuvaṁ tiṭṭhasi sālamūle; </span></div><p><div class=verse-container id=thi-ap19:72.3><span>Na cāpi te dutiyo atthi koci, </span></div><p><div class=verse-container id=thi-ap19:72.4><span>Bāle na tvaṁ bhāyasi dhuttakānaṁ’. </span></div><p><div class=verse-container id=thi-ap19:73.1><span>‘Sataṁ sahassānipi dhuttakānaṁ, </span></div><p><div class=verse-container id=thi-ap19:73.2><span>Samāgatā edisakā bhaveyyuṁ; </span></div><p><div class=verse-container id=thi-ap19:73.3><span>Lomaṁ na iñje na sampavedhe, </span></div><p><div class=verse-container id=thi-ap19:73.4><span>Kiṁ me tuvaṁ māra karissaseko. </span></div><p><div class=verse-container id=thi-ap19:74.1><span>Esā antaradhāyāmi, </span></div><p><div class=verse-container id=thi-ap19:74.2><span>kucchiṁ vā pavisāmi te; </span></div><p><div class=verse-container id=thi-ap19:74.3><span>Bhamukantarikāyampi, </span></div><p><div class=verse-container id=thi-ap19:74.4><span>tiṭṭhantiṁ maṁ na dakkhasi. </span></div><p><div class=verse-container id=thi-ap19:75.1><span>Cittasmiṁ vasībhūtāmhi, </span></div><p><div class=verse-container id=thi-ap19:75.2><span>iddhipādā subhāvitā; </span></div><p><div class=verse-container id=thi-ap19:75.3><span>Sabbabandhanamuttāmhi, </span></div><p><div class=verse-container id=thi-ap19:75.4><span>na taṁ bhāyāmi āvuso. </span></div><p><div class=verse-container id=thi-ap19:76.1><span>Sattisūlūpamā kāmā, </span></div><p><div class=verse-container id=thi-ap19:76.2><span>khandhāsaṁ adhikuṭṭanā; </span></div><p><div class=verse-container id=thi-ap19:76.3><span>Yaṁ tvaṁ kāmaratiṁ brūsi, </span></div><p><div class=verse-container id=thi-ap19:76.4><span>aratī dāni sā mama. </span></div><p><div class=verse-container id=thi-ap19:77.1><span>Sabbattha vihatā nandī, </span></div><p><div class=verse-container id=thi-ap19:77.2><span>tamokhandho padālito; </span></div><p><div class=verse-container id=thi-ap19:77.3><span>Evaṁ jānāhi pāpima, </span></div><p><div class=verse-container id=thi-ap19:77.4><span>nihato tvamasi antaka’. </span></div><p><div class=verse-container id=thi-ap19:78.1><span>Jino tamhi guṇe tuṭṭho, </span></div><p><div class=verse-container id=thi-ap19:78.2><span>etadagge ṭhapesi maṁ; </span></div><p><div class=verse-container id=thi-ap19:78.3><span>Aggā iddhimatīnanti, </span></div><p><div class=verse-container id=thi-ap19:78.4><span>parisāsu vināyako. </span></div><p><div class=verse-container id=thi-ap19:79.1><span>Pariciṇṇo mayā satthā, </span></div><p><div class=verse-container id=thi-ap19:79.2><span>kataṁ buddhassa sāsanaṁ; </span></div><p><div class=verse-container id=thi-ap19:79.3><span>Ohito garuko bhāro, </span></div><p><div class=verse-container id=thi-ap19:79.4><span>bhavanettisamūhatā. </span></div><p><div class=verse-container id=thi-ap19:80.1><span>Yassatthāya pabbajitā, </span></div><p><div class=verse-container id=thi-ap19:80.2><span>agārasmānagāriyaṁ; </span></div><p><div class=verse-container id=thi-ap19:80.3><span>So me attho anuppatto, </span></div><p><div class=verse-container id=thi-ap19:80.4><span>sabbasaṁyojanakkhayo. </span></div><p><div class=verse-container id=thi-ap19:81.1><span>Cīvaraṁ piṇḍapātañca, </span></div><p><div class=verse-container id=thi-ap19:81.2><span>paccayaṁ sayanāsanaṁ; </span></div><p><div class=verse-container id=thi-ap19:81.3><span>Khaṇena upanāmenti, </span></div><p><div class=verse-container id=thi-ap19:81.4><span>sahassāni samantato. </span></div><p><div class=verse-container id=thi-ap19:82.1><span>Kilesā jhāpitā mayhaṁ, </span></div><p><div class=verse-container id=thi-ap19:82.2><span>…pe… </span></div><p><div class=verse-container id=thi-ap19:82.3><span>viharāmi anāsavā. </span></div><p><div class=verse-container id=thi-ap19:83.1><span>Svāgataṁ vata me āsi, </span></div><p><div class=verse-container id=thi-ap19:83.2><span>…pe… </span></div><p><div class=verse-container id=thi-ap19:83.3><span>kataṁ buddhassa sāsanaṁ. </span></div><p><div class=verse-container id=thi-ap19:84.1><span>Paṭisambhidā catasso, </span></div><p><div class=verse-container id=thi-ap19:84.2><span>…pe… </span></div><p><div class=verse-container id=thi-ap19:84.3><span>kataṁ buddhassa sāsanaṁ”. </span></div><p><div class=verse-container id=thi-ap19:85.1><span>Itthaṁ sudaṁ uppalavaṇṇā bhikkhunī imā gāthāyo abhāsitthāti. </span></div><p><div class=verse-container id=thi-ap19:86.1><span>Uppalavaṇṇātheriyāpadānaṁ navamaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0018.html>Previous</a><a href=/canon/en/pli/ms/sutta/kn/thi-ap/thi-ap0020.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>