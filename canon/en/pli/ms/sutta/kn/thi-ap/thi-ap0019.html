<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0018.html>Previous</a><a href=/canon/en/pli/ms/sutta/kn/thi-ap/thi-ap0020.html>Next</a></div><p id=thi-ap19:0.1><span class=root>Therīapadāna </span><br><p id=thi-ap19:0.2><span class=root>Ekūposathikavagga </span><br><p id=thi-ap19:0.3><span class="root big-bold">Uppalavaṇṇātherīapadāna </span><br><p id=thi-ap19:1.1><span class=root>“Bhikkhunī uppalavaṇṇā, </span><br><p id=thi-ap19:1.2><span class=root>iddhiyā pāramiṁ gatā; </span><br><p id=thi-ap19:1.3><span class=root>Vanditvā satthuno pāde, </span><br><p id=thi-ap19:1.4><span class=root>idaṁ vacanamabravi. </span><br><p id=thi-ap19:2.1><span class=root>‘Nitthiṇṇā jātisaṁsāraṁ, </span><br><p id=thi-ap19:2.2><span class=root>pattāhaṁ acalaṁ padaṁ; </span><br><p id=thi-ap19:2.3><span class=root>Sabbadukkhaṁ mayā khīṇaṁ, </span><br><p id=thi-ap19:2.4><span class=root>ārocemi mahāmuni. </span><br><p id=thi-ap19:3.1><span class=root>Yāvatā parisā atthi, </span><br><p id=thi-ap19:3.2><span class=root>pasannā jinasāsane; </span><br><p id=thi-ap19:3.3><span class=root>Yassā ca meparādhotthi, </span><br><p id=thi-ap19:3.4><span class=root>khamantu jinasammukhā. </span><br><p id=thi-ap19:4.1><span class=root>Saṁsāre saṁsarantiyā, </span><br><p id=thi-ap19:4.2><span class=root>khalitaṁ me sace bhave; </span><br><p id=thi-ap19:4.3><span class=root>Ārocemi mahāvīra, </span><br><p id=thi-ap19:4.4><span class=root>aparādhaṁ khamassu taṁ’. </span><br><p id=thi-ap19:5.1><span class=root>‘Iddhiñcāpi nidassehi, </span><br><p id=thi-ap19:5.2><span class=root>mama sāsanakārike; </span><br><p id=thi-ap19:5.3><span class=root>Catasso parisā ajja, </span><br><p id=thi-ap19:5.4><span class=root>kaṅkhaṁ chindāhi yāvatā’. </span><br><p id=thi-ap19:6.1><span class=root>‘Dhītā tuyhaṁ mahāvīra, </span><br><p id=thi-ap19:6.2><span class=root>paññavanta jutindhara; </span><br><p id=thi-ap19:6.3><span class=root>Bahuñca dukkaraṁ kammaṁ, </span><br><p id=thi-ap19:6.4><span class=root>kataṁ me atidukkaraṁ. </span><br><p id=thi-ap19:7.1><span class=root>Uppalasseva me vaṇṇo, </span><br><p id=thi-ap19:7.2><span class=root>nāmenuppalanāmikā; </span><br><p id=thi-ap19:7.3><span class=root>Sāvikā te mahāvīra, </span><br><p id=thi-ap19:7.4><span class=root>pāde vandāmi cakkhuma. </span><br><p id=thi-ap19:8.1><span class=root>Rāhulo ca ahañceva, </span><br><p id=thi-ap19:8.2><span class=root>nekajātisate bahū; </span><br><p id=thi-ap19:8.3><span class=root>Ekasmiṁ sambhave jātā, </span><br><p id=thi-ap19:8.4><span class=root>samānachandamānasā. </span><br><p id=thi-ap19:9.1><span class=root>Nibbatti ekato hoti, </span><br><p id=thi-ap19:9.2><span class=root>jātiyāpi ca ekato; </span><br><p id=thi-ap19:9.3><span class=root>Pacchime bhave sampatte, </span><br><p id=thi-ap19:9.4><span class=root>ubhopi nānāsambhavā. </span><br><p id=thi-ap19:10.1><span class=root>Putto ca rāhulo nāma, </span><br><p id=thi-ap19:10.2><span class=root>dhītā uppalasavhayā; </span><br><p id=thi-ap19:10.3><span class=root>Passa vīra mamaṁ iddhiṁ, </span><br><p id=thi-ap19:10.4><span class=root>balaṁ dassemi satthuno’. </span><br><p id=thi-ap19:11.1><span class=root>Mahāsamudde caturo, </span><br><p id=thi-ap19:11.2><span class=root>pakkhipi hatthapātiyaṁ; </span><br><p id=thi-ap19:11.3><span class=root>Telaṁ hatthagatañceva, </span><br><p id=thi-ap19:11.4><span class=root>khiḍḍo komārako yathā. </span><br><p id=thi-ap19:12.1><span class=root>Ubbattayitvā pathaviṁ, </span><br><p id=thi-ap19:12.2><span class=root>pakkhipi hatthapātiyaṁ; </span><br><p id=thi-ap19:12.3><span class=root>Cittaṁ muñjaṁ yathā nāma, </span><br><p id=thi-ap19:12.4><span class=root>luñci komārako yuvā. </span><br><p id=thi-ap19:13.1><span class=root>Cakkavāḷasamaṁ pāṇiṁ, </span><br><p id=thi-ap19:13.2><span class=root>chādayitvāna matthake; </span><br><p id=thi-ap19:13.3><span class=root>Vassāpetvāna phusitaṁ, </span><br><p id=thi-ap19:13.4><span class=root>nānāvaṇṇaṁ punappunaṁ. </span><br><p id=thi-ap19:14.1><span class=root>Bhūmiṁ udukkhalaṁ katvā, </span><br><p id=thi-ap19:14.2><span class=root>dhaññaṁ katvāna sakkharaṁ; </span><br><p id=thi-ap19:14.3><span class=root>Sineruṁ musalaṁ katvā, </span><br><p id=thi-ap19:14.4><span class=root>maddi komārikā yathā. </span><br><p id=thi-ap19:15.1><span class=root>‘Dhītāhaṁ buddhaseṭṭhassa, </span><br><p id=thi-ap19:15.2><span class=root>nāmenuppalasavhayā; </span><br><p id=thi-ap19:15.3><span class=root>Abhiññāsu vasībhūtā, </span><br><p id=thi-ap19:15.4><span class=root>tava sāsanakārikā. </span><br><p id=thi-ap19:16.1><span class=root>Nānāvikubbanaṁ katvā, </span><br><p id=thi-ap19:16.2><span class=root>dassetvā lokanāyakaṁ; </span><br><p id=thi-ap19:16.3><span class=root>Nāmagottañca sāvetvā, </span><br><p id=thi-ap19:16.4><span class=root>pāde vandāmi cakkhuma. </span><br><p id=thi-ap19:17.1><span class=root>Iddhīsu ca vasī homi, </span><br><p id=thi-ap19:17.2><span class=root>dibbāya sotadhātuyā; </span><br><p id=thi-ap19:17.3><span class=root>Cetopariyañāṇassa, </span><br><p id=thi-ap19:17.4><span class=root>vasī homi mahāmune. </span><br><p id=thi-ap19:18.1><span class=root>Pubbenivāsaṁ jānāmi, </span><br><p id=thi-ap19:18.2><span class=root>dibbacakkhu visodhitaṁ; </span><br><p id=thi-ap19:18.3><span class=root>Sabbāsavā parikkhīṇā, </span><br><p id=thi-ap19:18.4><span class=root>natthi dāni punabbhavo. </span><br><p id=thi-ap19:19.1><span class=root>Atthadhammaniruttīsu, </span><br><p id=thi-ap19:19.2><span class=root>Paṭibhāne tatheva ca; </span><br><p id=thi-ap19:19.3><span class=root>Ñāṇaṁ me vimalaṁ suddhaṁ, </span><br><p id=thi-ap19:19.4><span class=root>Sabhāvena mahesino. </span><br><p id=thi-ap19:20.1><span class=root>Purimānaṁ jinaggānaṁ, </span><br><p id=thi-ap19:20.2><span class=root>saṅgamaṁ te nidassitaṁ; </span><br><p id=thi-ap19:20.3><span class=root>Adhikāraṁ bahuṁ mayhaṁ, </span><br><p id=thi-ap19:20.4><span class=root>tuyhatthāya mahāmuni. </span><br><p id=thi-ap19:21.1><span class=root>Yaṁ mayā pūritaṁ kammaṁ, </span><br><p id=thi-ap19:21.2><span class=root>Kusalaṁ sara me muni; </span><br><p id=thi-ap19:21.3><span class=root>Tavatthāya mahāvīra, </span><br><p id=thi-ap19:21.4><span class=root>Puññaṁ upacitaṁ mayā. </span><br><p id=thi-ap19:22.1><span class=root>Abhabbaṭṭhāne vajjetvā, </span><br><p id=thi-ap19:22.2><span class=root>vārayantī anācaraṁ; </span><br><p id=thi-ap19:22.3><span class=root>Tavatthāya mahāvīra, </span><br><p id=thi-ap19:22.4><span class=root>cattaṁ me jīvituttamaṁ. </span><br><p id=thi-ap19:23.1><span class=root>Dasakoṭisahassāni, </span><br><p id=thi-ap19:23.2><span class=root>adāsiṁ mama jīvitaṁ; </span><br><p id=thi-ap19:23.3><span class=root>Pariccattā ca me homi, </span><br><p id=thi-ap19:23.4><span class=root>tavatthāya mahāmuni’. </span><br><p id=thi-ap19:24.1><span class=root>Tadātivimhitā sabbā, </span><br><p id=thi-ap19:24.2><span class=root>sirasāva katañjalī; </span><br><p id=thi-ap19:24.3><span class=root>‘Avocayye kathaṁ āsi, </span><br><p id=thi-ap19:24.4><span class=root>atuliddhiparakkamā’. </span><br><p id=thi-ap19:25.1><span class=root>Satasahassito kappe, </span><br><p id=thi-ap19:25.2><span class=root>nāgakaññā ahaṁ tadā; </span><br><p id=thi-ap19:25.3><span class=root>Vimalā nāma nāmena, </span><br><p id=thi-ap19:25.4><span class=root>kaññānaṁ sādhusammatā. </span><br><p id=thi-ap19:26.1><span class=root>Mahorago mahānāgo, </span><br><p id=thi-ap19:26.2><span class=root>pasanno jinasāsane; </span><br><p id=thi-ap19:26.3><span class=root>Padumuttaraṁ mahātejaṁ, </span><br><p id=thi-ap19:26.4><span class=root>nimantesi sasāvakaṁ. </span><br><p id=thi-ap19:27.1><span class=root>Ratanamayaṁ maṇḍapaṁ, </span><br><p id=thi-ap19:27.2><span class=root>pallaṅkaṁ ratanāmayaṁ; </span><br><p id=thi-ap19:27.3><span class=root>Ratanaṁ vālukākiṇṇaṁ, </span><br><p id=thi-ap19:27.4><span class=root>upabhogaṁ ratanāmayaṁ. </span><br><p id=thi-ap19:28.1><span class=root>Maggañca paṭiyādesi, </span><br><p id=thi-ap19:28.2><span class=root>ratanaddhajabhūsitaṁ; </span><br><p id=thi-ap19:28.3><span class=root>Paccuggantvāna sambuddhaṁ, </span><br><p id=thi-ap19:28.4><span class=root>vajjanto tūriyehi so. </span><br><p id=thi-ap19:29.1><span class=root>Parisāhi ca catūhi, </span><br><p id=thi-ap19:29.2><span class=root>parivuto lokanāyako; </span><br><p id=thi-ap19:29.3><span class=root>Mahoragassa bhavane, </span><br><p id=thi-ap19:29.4><span class=root>nisīdi paramāsane. </span><br><p id=thi-ap19:30.1><span class=root>Annaṁ pānaṁ khādanīyaṁ, </span><br><p id=thi-ap19:30.2><span class=root>bhojanañca mahārahaṁ; </span><br><p id=thi-ap19:30.3><span class=root>Varaṁ varañca pādāsi, </span><br><p id=thi-ap19:30.4><span class=root>nāgarājā mahāyasaṁ. </span><br><p id=thi-ap19:31.1><span class=root>Bhuñjitvāna sambuddho, </span><br><p id=thi-ap19:31.2><span class=root>pattaṁ dhovitvā yoniso; </span><br><p id=thi-ap19:31.3><span class=root>Anumodanīyaṅkāsi, </span><br><p id=thi-ap19:31.4><span class=root>nāgakaññā mahiddhikā. </span><br><p id=thi-ap19:32.1><span class=root>Sabbaññuṁ phullitaṁ disvā, </span><br><p id=thi-ap19:32.2><span class=root>nāgakaññā mahāyasaṁ; </span><br><p id=thi-ap19:32.3><span class=root>Pasannaṁ satthuno cittaṁ, </span><br><p id=thi-ap19:32.4><span class=root>sunibandhañca mānasaṁ. </span><br><p id=thi-ap19:33.1><span class=root>Mamañca cittamaññāya, </span><br><p id=thi-ap19:33.2><span class=root>jalajuttamanāmako; </span><br><p id=thi-ap19:33.3><span class=root>Tasmiṁ khaṇe mahāvīro, </span><br><p id=thi-ap19:33.4><span class=root>bhikkhuniṁ dassayiddhiyā. </span><br><p id=thi-ap19:34.1><span class=root>Iddhī anekā dassesi, </span><br><p id=thi-ap19:34.2><span class=root>bhikkhunī sā visāradā; </span><br><p id=thi-ap19:34.3><span class=root>Pamoditā vedajātā, </span><br><p id=thi-ap19:34.4><span class=root>satthāraṁ idamabravi. </span><br><p id=thi-ap19:35.1><span class=root>‘Addasāhaṁ imaṁ iddhiṁ, </span><br><p id=thi-ap19:35.2><span class=root>sumanaṁ itarāyapi; </span><br><p id=thi-ap19:35.3><span class=root>Kathaṁ ahosi sā vīra, </span><br><p id=thi-ap19:35.4><span class=root>iddhiyā suvisāradā’. </span><br><p id=thi-ap19:36.1><span class=root>‘Orasā mukhato jātā, </span><br><p id=thi-ap19:36.2><span class=root>dhītā mama mahiddhikā; </span><br><p id=thi-ap19:36.3><span class=root>Mamānusāsanikarā, </span><br><p id=thi-ap19:36.4><span class=root>iddhiyā suvisāradā’. </span><br><p id=thi-ap19:37.1><span class=root>Buddhassa vacanaṁ sutvā, </span><br><p id=thi-ap19:37.2><span class=root>evaṁ patthesahaṁ tadā; </span><br><p id=thi-ap19:37.3><span class=root>‘Ahampi tādisā homi, </span><br><p id=thi-ap19:37.4><span class=root>iddhiyā suvisāradā. </span><br><p id=thi-ap19:38.1><span class=root>Pamoditāhaṁ sumanā, </span><br><p id=thi-ap19:38.2><span class=root>patthe uttamamānasā; </span><br><p id=thi-ap19:38.3><span class=root>Anāgatamhi addhāne, </span><br><p id=thi-ap19:38.4><span class=root>īdisā homi nāyaka’. </span><br><p id=thi-ap19:39.1><span class=root>Maṇimayamhi pallaṅke, </span><br><p id=thi-ap19:39.2><span class=root>maṇḍapamhi pabhassare; </span><br><p id=thi-ap19:39.3><span class=root>Annapānena tappetvā, </span><br><p id=thi-ap19:39.4><span class=root>sasaṅghaṁ lokanāyakaṁ. </span><br><p id=thi-ap19:40.1><span class=root>Nāgānaṁ pavaraṁ pupphaṁ, </span><br><p id=thi-ap19:40.2><span class=root>aruṇaṁ nāma uppalaṁ; </span><br><p id=thi-ap19:40.3><span class=root>‘Vaṇṇaṁ me īdisaṁ hotu’, </span><br><p id=thi-ap19:40.4><span class=root>pūjesiṁ lokanāyakaṁ. </span><br><p id=thi-ap19:41.1><span class=root>Tena kammena sukatena, </span><br><p id=thi-ap19:41.2><span class=root>cetanāpaṇidhīhi ca; </span><br><p id=thi-ap19:41.3><span class=root>Jahitvā mānusaṁ dehaṁ, </span><br><p id=thi-ap19:41.4><span class=root>tāvatiṁsamagacchahaṁ. </span><br><p id=thi-ap19:42.1><span class=root>Tato cutāhaṁ manuje, </span><br><p id=thi-ap19:42.2><span class=root>upapannā sayambhuno; </span><br><p id=thi-ap19:42.3><span class=root>Uppalehi paṭicchannaṁ, </span><br><p id=thi-ap19:42.4><span class=root>piṇḍapātamadāsahaṁ. </span><br><p id=thi-ap19:43.1><span class=root>Ekanavutito kappe, </span><br><p id=thi-ap19:43.2><span class=root>vipassī nāma nāyako; </span><br><p id=thi-ap19:43.3><span class=root>Uppajji cārudassano, </span><br><p id=thi-ap19:43.4><span class=root>sabbadhammesu cakkhumā. </span><br><p id=thi-ap19:44.1><span class=root>Seṭṭhidhītā tadā hutvā, </span><br><p id=thi-ap19:44.2><span class=root>bārāṇasipuruttame; </span><br><p id=thi-ap19:44.3><span class=root>Nimantetvāna sambuddhaṁ, </span><br><p id=thi-ap19:44.4><span class=root>sasaṅghaṁ lokanāyakaṁ. </span><br><p id=thi-ap19:45.1><span class=root>Mahādānaṁ daditvāna, </span><br><p id=thi-ap19:45.2><span class=root>uppalehi vināyakaṁ; </span><br><p id=thi-ap19:45.3><span class=root>Pūjayitvā cetasāva, </span><br><p id=thi-ap19:45.4><span class=root>vaṇṇasobhaṁ apatthayiṁ. </span><br><p id=thi-ap19:46.1><span class=root>Imamhi bhaddake kappe, </span><br><p id=thi-ap19:46.2><span class=root>brahmabandhu mahāyaso; </span><br><p id=thi-ap19:46.3><span class=root>Kassapo nāma gottena, </span><br><p id=thi-ap19:46.4><span class=root>uppajji vadataṁ varo. </span><br><p id=thi-ap19:47.1><span class=root>Upaṭṭhāko mahesissa, </span><br><p id=thi-ap19:47.2><span class=root>tadā āsi narissaro; </span><br><p id=thi-ap19:47.3><span class=root>Kāsirājā kikī nāma, </span><br><p id=thi-ap19:47.4><span class=root>bārāṇasipuruttame. </span><br><p id=thi-ap19:48.1><span class=root>Tassāsiṁ dutiyā dhītā, </span><br><p id=thi-ap19:48.2><span class=root>samaṇaguttasavhayā; </span><br><p id=thi-ap19:48.3><span class=root>Dhammaṁ sutvā jinaggassa, </span><br><p id=thi-ap19:48.4><span class=root>pabbajjaṁ samarocayiṁ. </span><br><p id=thi-ap19:49.1><span class=root>Anujāni na no tāto, </span><br><p id=thi-ap19:49.2><span class=root>agāreva tadā mayaṁ; </span><br><p id=thi-ap19:49.3><span class=root>Vīsavassasahassāni, </span><br><p id=thi-ap19:49.4><span class=root>vicarimha atanditā. </span><br><p id=thi-ap19:50.1><span class=root>Komāribrahmacariyaṁ, </span><br><p id=thi-ap19:50.2><span class=root>rājakaññā sukhedhitā; </span><br><p id=thi-ap19:50.3><span class=root>Buddhopaṭṭhānaniratā, </span><br><p id=thi-ap19:50.4><span class=root>muditā sattadhītaro. </span><br><p id=thi-ap19:51.1><span class=root>Samaṇī samaṇaguttā ca, </span><br><p id=thi-ap19:51.2><span class=root>bhikkhunī bhikkhudāyikā; </span><br><p id=thi-ap19:51.3><span class=root>Dhammā ceva sudhammā ca, </span><br><p id=thi-ap19:51.4><span class=root>sattamī saṅghadāyikā. </span><br><p id=thi-ap19:52.1><span class=root>Ahaṁ khemā ca sappaññā, </span><br><p id=thi-ap19:52.2><span class=root>paṭācārā ca kuṇḍalā; </span><br><p id=thi-ap19:52.3><span class=root>Kisāgotamī dhammadinnā, </span><br><p id=thi-ap19:52.4><span class=root>visākhā hoti sattamī. </span><br><p id=thi-ap19:53.1><span class=root>Tehi kammehi sukatehi, </span><br><p id=thi-ap19:53.2><span class=root>cetanāpaṇidhīhi ca; </span><br><p id=thi-ap19:53.3><span class=root>Jahitvā mānusaṁ dehaṁ, </span><br><p id=thi-ap19:53.4><span class=root>tāvatiṁsamagacchahaṁ. </span><br><p id=thi-ap19:54.1><span class=root>Tato cutā manussesu, </span><br><p id=thi-ap19:54.2><span class=root>upapannā mahākule; </span><br><p id=thi-ap19:54.3><span class=root>Pītaṁ maṭṭhaṁ varaṁ dussaṁ, </span><br><p id=thi-ap19:54.4><span class=root>adaṁ arahato ahaṁ. </span><br><p id=thi-ap19:55.1><span class=root>Tato cutāriṭṭhapure, </span><br><p id=thi-ap19:55.2><span class=root>jātā vippakule ahaṁ; </span><br><p id=thi-ap19:55.3><span class=root>Dhītā tiriṭivacchassa, </span><br><p id=thi-ap19:55.4><span class=root>ummādantī manoharā. </span><br><p id=thi-ap19:56.1><span class=root>Tato cutā janapade, </span><br><p id=thi-ap19:56.2><span class=root>kule aññatare ahaṁ; </span><br><p id=thi-ap19:56.3><span class=root>Pasūtā nātiphītamhi, </span><br><p id=thi-ap19:56.4><span class=root>sāliṁ gopemahaṁ tadā. </span><br><p id=thi-ap19:57.1><span class=root>Disvā paccekasambuddhaṁ, </span><br><p id=thi-ap19:57.2><span class=root>pañcalājāsatānihaṁ; </span><br><p id=thi-ap19:57.3><span class=root>Datvā padumacchannāni, </span><br><p id=thi-ap19:57.4><span class=root>pañca puttasatānihaṁ. </span><br><p id=thi-ap19:58.1><span class=root>Patthayiṁ tepi patthesuṁ, </span><br><p id=thi-ap19:58.2><span class=root>madhuṁ datvā sayambhuno; </span><br><p id=thi-ap19:58.3><span class=root>Tato cutā araññehaṁ, </span><br><p id=thi-ap19:58.4><span class=root>ajāyiṁ padumodare. </span><br><p id=thi-ap19:59.1><span class=root>Kāsirañño mahesīhaṁ, </span><br><p id=thi-ap19:59.2><span class=root>hutvā sakkatapūjitā; </span><br><p id=thi-ap19:59.3><span class=root>Ajaniṁ rājaputtānaṁ, </span><br><p id=thi-ap19:59.4><span class=root>anūnaṁ satapañcakaṁ. </span><br><p id=thi-ap19:60.1><span class=root>Yadā te yobbanappattā, </span><br><p id=thi-ap19:60.2><span class=root>kīḷantā jalakīḷitaṁ; </span><br><p id=thi-ap19:60.3><span class=root>Disvā opattapadumaṁ, </span><br><p id=thi-ap19:60.4><span class=root>āsuṁ paccekanāyakā. </span><br><p id=thi-ap19:61.1><span class=root>Sāhaṁ tehi vinābhūtā, </span><br><p id=thi-ap19:61.2><span class=root>sutavīrehi sokinī; </span><br><p id=thi-ap19:61.3><span class=root>Cutā isigilipasse, </span><br><p id=thi-ap19:61.4><span class=root>gāmakamhi ajāyihaṁ. </span><br><p id=thi-ap19:62.1><span class=root>Yadā buddhā sutamatī, </span><br><p id=thi-ap19:62.2><span class=root>sutānaṁ bhattunopi ca; </span><br><p id=thi-ap19:62.3><span class=root>Yāguṁ ādāya gacchantī, </span><br><p id=thi-ap19:62.4><span class=root>aṭṭha paccekanāyake. </span><br><p id=thi-ap19:63.1><span class=root>Bhikkhāya gāmaṁ gacchante, </span><br><p id=thi-ap19:63.2><span class=root>disvā putte anussariṁ; </span><br><p id=thi-ap19:63.3><span class=root>Khīradhārā viniggacchi, </span><br><p id=thi-ap19:63.4><span class=root>tadā me puttapemasā. </span><br><p id=thi-ap19:64.1><span class=root>Tato tesaṁ adaṁ yāguṁ, </span><br><p id=thi-ap19:64.2><span class=root>pasannā sehi pāṇibhi; </span><br><p id=thi-ap19:64.3><span class=root>Tato cutāhaṁ tidasaṁ, </span><br><p id=thi-ap19:64.4><span class=root>nandanaṁ upapajjahaṁ. </span><br><p id=thi-ap19:65.1><span class=root>Anubhotvā sukhaṁ dukkhaṁ, </span><br><p id=thi-ap19:65.2><span class=root>saṁsaritvā bhavābhave; </span><br><p id=thi-ap19:65.3><span class=root>Tavatthāya mahāvīra, </span><br><p id=thi-ap19:65.4><span class=root>pariccattañca jīvitaṁ. </span><br><p id=thi-ap19:66.1><span class=root>Evaṁ bahuvidhaṁ dukkhaṁ, </span><br><p id=thi-ap19:66.2><span class=root>sampattī ca bahubbidhā; </span><br><p id=thi-ap19:66.3><span class=root>Pacchime bhave sampatte, </span><br><p id=thi-ap19:66.4><span class=root>jātā sāvatthiyaṁ pure. </span><br><p id=thi-ap19:67.1><span class=root>Mahādhanaseṭṭhikule, </span><br><p id=thi-ap19:67.2><span class=root>sukhite sajjite tathā; </span><br><p id=thi-ap19:67.3><span class=root>Nānāratanapajjote, </span><br><p id=thi-ap19:67.4><span class=root>sabbakāmasamiddhine. </span><br><p id=thi-ap19:68.1><span class=root>Sakkatā pūjitā ceva, </span><br><p id=thi-ap19:68.2><span class=root>mānitāpacitā tathā; </span><br><p id=thi-ap19:68.3><span class=root>Rūpasobhaggasampannā, </span><br><p id=thi-ap19:68.4><span class=root>kulesu atisakkatā. </span><br><p id=thi-ap19:69.1><span class=root>Atīva patthitā cāsiṁ, </span><br><p id=thi-ap19:69.2><span class=root>rūpabhogasirīhi ca; </span><br><p id=thi-ap19:69.3><span class=root>Patthitā seṭṭhiputtehi, </span><br><p id=thi-ap19:69.4><span class=root>anekehi satehipi. </span><br><p id=thi-ap19:70.1><span class=root>Agāraṁ pajahitvāna, </span><br><p id=thi-ap19:70.2><span class=root>pabbajiṁ anagāriyaṁ; </span><br><p id=thi-ap19:70.3><span class=root>Aḍḍhamāse asampatte, </span><br><p id=thi-ap19:70.4><span class=root>catusaccamapāpuṇiṁ. </span><br><p id=thi-ap19:71.1><span class=root>Iddhiyā abhinimmitvā, </span><br><p id=thi-ap19:71.2><span class=root>caturassaṁ rathaṁ ahaṁ; </span><br><p id=thi-ap19:71.3><span class=root>Buddhassa pāde vandissaṁ, </span><br><p id=thi-ap19:71.4><span class=root>lokanāthassa tādino. </span><br><p id=thi-ap19:72.1><span class=root>‘Supupphitaggaṁ upagamma pādapaṁ, </span><br><p id=thi-ap19:72.2><span class=root>Ekā tuvaṁ tiṭṭhasi sālamūle; </span><br><p id=thi-ap19:72.3><span class=root>Na cāpi te dutiyo atthi koci, </span><br><p id=thi-ap19:72.4><span class=root>Bāle na tvaṁ bhāyasi dhuttakānaṁ’. </span><br><p id=thi-ap19:73.1><span class=root>‘Sataṁ sahassānipi dhuttakānaṁ, </span><br><p id=thi-ap19:73.2><span class=root>Samāgatā edisakā bhaveyyuṁ; </span><br><p id=thi-ap19:73.3><span class=root>Lomaṁ na iñje na sampavedhe, </span><br><p id=thi-ap19:73.4><span class=root>Kiṁ me tuvaṁ māra karissaseko. </span><br><p id=thi-ap19:74.1><span class=root>Esā antaradhāyāmi, </span><br><p id=thi-ap19:74.2><span class=root>kucchiṁ vā pavisāmi te; </span><br><p id=thi-ap19:74.3><span class=root>Bhamukantarikāyampi, </span><br><p id=thi-ap19:74.4><span class=root>tiṭṭhantiṁ maṁ na dakkhasi. </span><br><p id=thi-ap19:75.1><span class=root>Cittasmiṁ vasībhūtāmhi, </span><br><p id=thi-ap19:75.2><span class=root>iddhipādā subhāvitā; </span><br><p id=thi-ap19:75.3><span class=root>Sabbabandhanamuttāmhi, </span><br><p id=thi-ap19:75.4><span class=root>na taṁ bhāyāmi āvuso. </span><br><p id=thi-ap19:76.1><span class=root>Sattisūlūpamā kāmā, </span><br><p id=thi-ap19:76.2><span class=root>khandhāsaṁ adhikuṭṭanā; </span><br><p id=thi-ap19:76.3><span class=root>Yaṁ tvaṁ kāmaratiṁ brūsi, </span><br><p id=thi-ap19:76.4><span class=root>aratī dāni sā mama. </span><br><p id=thi-ap19:77.1><span class=root>Sabbattha vihatā nandī, </span><br><p id=thi-ap19:77.2><span class=root>tamokhandho padālito; </span><br><p id=thi-ap19:77.3><span class=root>Evaṁ jānāhi pāpima, </span><br><p id=thi-ap19:77.4><span class=root>nihato tvamasi antaka’. </span><br><p id=thi-ap19:78.1><span class=root>Jino tamhi guṇe tuṭṭho, </span><br><p id=thi-ap19:78.2><span class=root>etadagge ṭhapesi maṁ; </span><br><p id=thi-ap19:78.3><span class=root>Aggā iddhimatīnanti, </span><br><p id=thi-ap19:78.4><span class=root>parisāsu vināyako. </span><br><p id=thi-ap19:79.1><span class=root>Pariciṇṇo mayā satthā, </span><br><p id=thi-ap19:79.2><span class=root>kataṁ buddhassa sāsanaṁ; </span><br><p id=thi-ap19:79.3><span class=root>Ohito garuko bhāro, </span><br><p id=thi-ap19:79.4><span class=root>bhavanettisamūhatā. </span><br><p id=thi-ap19:80.1><span class=root>Yassatthāya pabbajitā, </span><br><p id=thi-ap19:80.2><span class=root>agārasmānagāriyaṁ; </span><br><p id=thi-ap19:80.3><span class=root>So me attho anuppatto, </span><br><p id=thi-ap19:80.4><span class=root>sabbasaṁyojanakkhayo. </span><br><p id=thi-ap19:81.1><span class=root>Cīvaraṁ piṇḍapātañca, </span><br><p id=thi-ap19:81.2><span class=root>paccayaṁ sayanāsanaṁ; </span><br><p id=thi-ap19:81.3><span class=root>Khaṇena upanāmenti, </span><br><p id=thi-ap19:81.4><span class=root>sahassāni samantato. </span><br><p id=thi-ap19:82.1><span class=root>Kilesā jhāpitā mayhaṁ, </span><br><p id=thi-ap19:82.2><span class=root>…pe… </span><br><p id=thi-ap19:82.3><span class=root>viharāmi anāsavā. </span><br><p id=thi-ap19:83.1><span class=root>Svāgataṁ vata me āsi, </span><br><p id=thi-ap19:83.2><span class=root>…pe… </span><br><p id=thi-ap19:83.3><span class=root>kataṁ buddhassa sāsanaṁ. </span><br><p id=thi-ap19:84.1><span class=root>Paṭisambhidā catasso, </span><br><p id=thi-ap19:84.2><span class=root>…pe… </span><br><p id=thi-ap19:84.3><span class=root>kataṁ buddhassa sāsanaṁ”. </span><br><p id=thi-ap19:85.1><span class=root>Itthaṁ sudaṁ uppalavaṇṇā bhikkhunī imā gāthāyo abhāsitthāti. </span><br><p id=thi-ap19:86.1><span class=root>Uppalavaṇṇātheriyāpadānaṁ navamaṁ. </span><br></main><footer class="container footer"><small><a href=/about>Contact info</a></small></footer>