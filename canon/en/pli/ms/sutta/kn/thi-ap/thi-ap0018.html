<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0017.html>Previous</a><a href=/canon/en/pli/ms/sutta/kn/thi-ap/thi-ap0019.html>Next</a></div><p><div class=verse-container id=thi-ap18:0.1><span>Therīapadāna </span></div><p><div class=verse-container id=thi-ap18:0.2><span>Ekūposathikavagga </span></div><p><div class=verse-container id=thi-ap18:0.3><span class=big-bold>Khemātherīapadāna </span></div><p><div class=verse-container id=thi-ap18:1.1><span>“Padumuttaro nāma jino, </span></div><p><div class=verse-container id=thi-ap18:1.2><span>sabbadhammesu cakkhumā; </span></div><p><div class=verse-container id=thi-ap18:1.3><span>Ito satasahassamhi, </span></div><p><div class=verse-container id=thi-ap18:1.4><span>kappe uppajji nāyako. </span></div><p><div class=verse-container id=thi-ap18:2.1><span>Tadāhaṁ haṁsavatiyaṁ, </span></div><p><div class=verse-container id=thi-ap18:2.2><span>jātā seṭṭhikule ahuṁ; </span></div><p><div class=verse-container id=thi-ap18:2.3><span>Nānāratanapajjote, </span></div><p><div class=verse-container id=thi-ap18:2.4><span>mahāsukhasamappitā. </span></div><p><div class=verse-container id=thi-ap18:3.1><span>Upetvā taṁ mahāvīraṁ, </span></div><p><div class=verse-container id=thi-ap18:3.2><span>assosiṁ dhammadesanaṁ; </span></div><p><div class=verse-container id=thi-ap18:3.3><span>Tato jātappasādāhaṁ, </span></div><p><div class=verse-container id=thi-ap18:3.4><span>upemi saraṇaṁ jinaṁ. </span></div><p><div class=verse-container id=thi-ap18:4.1><span>Mātaraṁ pitarañcāhaṁ, </span></div><p><div class=verse-container id=thi-ap18:4.2><span>āyācitvā vināyakaṁ; </span></div><p><div class=verse-container id=thi-ap18:4.3><span>Nimantayitvā sattāhaṁ, </span></div><p><div class=verse-container id=thi-ap18:4.4><span>bhojayiṁ sahasāvakaṁ. </span></div><p><div class=verse-container id=thi-ap18:5.1><span>Atikkante ca sattāhe, </span></div><p><div class=verse-container id=thi-ap18:5.2><span>mahāpaññānamuttamaṁ; </span></div><p><div class=verse-container id=thi-ap18:5.3><span>Bhikkhuniṁ etadaggamhi, </span></div><p><div class=verse-container id=thi-ap18:5.4><span>ṭhapesi narasārathi. </span></div><p><div class=verse-container id=thi-ap18:6.1><span>Taṁ sutvā muditā hutvā, </span></div><p><div class=verse-container id=thi-ap18:6.2><span>puno tassa mahesino; </span></div><p><div class=verse-container id=thi-ap18:6.3><span>Kāraṁ katvāna taṁ ṭhānaṁ, </span></div><p><div class=verse-container id=thi-ap18:6.4><span>paṇipacca paṇīdahiṁ. </span></div><p><div class=verse-container id=thi-ap18:7.1><span>Tato mama jino āha, </span></div><p><div class=verse-container id=thi-ap18:7.2><span>‘sijjhataṁ paṇidhī tava; </span></div><p><div class=verse-container id=thi-ap18:7.3><span>Sasaṅghe me kataṁ kāraṁ, </span></div><p><div class=verse-container id=thi-ap18:7.4><span>appameyyaphalaṁ tayā. </span></div><p><div class=verse-container id=thi-ap18:8.1><span>Satasahassito kappe, </span></div><p><div class=verse-container id=thi-ap18:8.2><span>okkākakulasambhavo; </span></div><p><div class=verse-container id=thi-ap18:8.3><span>Gotamo nāma gottena, </span></div><p><div class=verse-container id=thi-ap18:8.4><span>satthā loke bhavissati. </span></div><p><div class=verse-container id=thi-ap18:9.1><span>Tassa dhammesu dāyādā, </span></div><p><div class=verse-container id=thi-ap18:9.2><span>orasā dhammanimmitā; </span></div><p><div class=verse-container id=thi-ap18:9.3><span>Etadaggamanuppattā, </span></div><p><div class=verse-container id=thi-ap18:9.4><span>khemā nāma bhavissati’. </span></div><p><div class=verse-container id=thi-ap18:10.1><span>Tena kammena sukatena, </span></div><p><div class=verse-container id=thi-ap18:10.2><span>cetanāpaṇidhīhi ca; </span></div><p><div class=verse-container id=thi-ap18:10.3><span>Jahitvā mānusaṁ dehaṁ, </span></div><p><div class=verse-container id=thi-ap18:10.4><span>tāvatiṁsūpagā ahaṁ. </span></div><p><div class=verse-container id=thi-ap18:11.1><span>Tato cutā yāmamagaṁ, </span></div><p><div class=verse-container id=thi-ap18:11.2><span>tatohaṁ tusitaṁ gatā; </span></div><p><div class=verse-container id=thi-ap18:11.3><span>Tato ca nimmānaratiṁ, </span></div><p><div class=verse-container id=thi-ap18:11.4><span>vasavattipuraṁ tato. </span></div><p><div class=verse-container id=thi-ap18:12.1><span>Yattha yatthūpapajjāmi, </span></div><p><div class=verse-container id=thi-ap18:12.2><span>tassa kammassa vāhasā; </span></div><p><div class=verse-container id=thi-ap18:12.3><span>Tattha tattheva rājūnaṁ, </span></div><p><div class=verse-container id=thi-ap18:12.4><span>mahesittamakārayiṁ. </span></div><p><div class=verse-container id=thi-ap18:13.1><span>Tato cutā manussatte, </span></div><p><div class=verse-container id=thi-ap18:13.2><span>rājūnaṁ cakkavattinaṁ; </span></div><p><div class=verse-container id=thi-ap18:13.3><span>Maṇḍalīnañca rājūnaṁ, </span></div><p><div class=verse-container id=thi-ap18:13.4><span>mahesittamakārayiṁ. </span></div><p><div class=verse-container id=thi-ap18:14.1><span>Sampattiṁ anubhotvāna, </span></div><p><div class=verse-container id=thi-ap18:14.2><span>devesu manujesu ca; </span></div><p><div class=verse-container id=thi-ap18:14.3><span>Sabbattha sukhitā hutvā, </span></div><p><div class=verse-container id=thi-ap18:14.4><span>nekakappesu saṁsariṁ. </span></div><p><div class=verse-container id=thi-ap18:15.1><span>Ekanavutito kappe, </span></div><p><div class=verse-container id=thi-ap18:15.2><span>vipassī lokanāyako; </span></div><p><div class=verse-container id=thi-ap18:15.3><span>Uppajji cārudassano, </span></div><p><div class=verse-container id=thi-ap18:15.4><span>sabbadhammavipassako. </span></div><p><div class=verse-container id=thi-ap18:16.1><span>Tamahaṁ lokanāyakaṁ, </span></div><p><div class=verse-container id=thi-ap18:16.2><span>upetvā narasārathiṁ; </span></div><p><div class=verse-container id=thi-ap18:16.3><span>Dhammaṁ bhaṇitaṁ sutvāna, </span></div><p><div class=verse-container id=thi-ap18:16.4><span>pabbajiṁ anagāriyaṁ. </span></div><p><div class=verse-container id=thi-ap18:17.1><span>Dasavassasahassāni, </span></div><p><div class=verse-container id=thi-ap18:17.2><span>tassa vīrassa sāsane; </span></div><p><div class=verse-container id=thi-ap18:17.3><span>Brahmacariyaṁ caritvāna, </span></div><p><div class=verse-container id=thi-ap18:17.4><span>yuttayogā bahussutā. </span></div><p><div class=verse-container id=thi-ap18:18.1><span>Paccayākārakusalā, </span></div><p><div class=verse-container id=thi-ap18:18.2><span>catusaccavisāradā; </span></div><p><div class=verse-container id=thi-ap18:18.3><span>Nipuṇā cittakathikā, </span></div><p><div class=verse-container id=thi-ap18:18.4><span>satthusāsanakārikā. </span></div><p><div class=verse-container id=thi-ap18:19.1><span>Tato cutāhaṁ tusitaṁ, </span></div><p><div class=verse-container id=thi-ap18:19.2><span>upapannā yasassinī; </span></div><p><div class=verse-container id=thi-ap18:19.3><span>Abhibhomi tahiṁ aññe, </span></div><p><div class=verse-container id=thi-ap18:19.4><span>brahmacārīphalenahaṁ. </span></div><p><div class=verse-container id=thi-ap18:20.1><span>Yattha yatthūpapannāhaṁ, </span></div><p><div class=verse-container id=thi-ap18:20.2><span>mahābhogā mahaddhanā; </span></div><p><div class=verse-container id=thi-ap18:20.3><span>Medhāvinī rūpavatī, </span></div><p><div class=verse-container id=thi-ap18:20.4><span>vinītaparisāpi ca. </span></div><p><div class=verse-container id=thi-ap18:21.1><span>Bhavāmi tena kammena, </span></div><p><div class=verse-container id=thi-ap18:21.2><span>yogena jinasāsane; </span></div><p><div class=verse-container id=thi-ap18:21.3><span>Sabbā sampattiyo mayhaṁ, </span></div><p><div class=verse-container id=thi-ap18:21.4><span>sulabhā manaso piyā. </span></div><p><div class=verse-container id=thi-ap18:22.1><span>Yopi me bhavate bhattā, </span></div><p><div class=verse-container id=thi-ap18:22.2><span>yattha yattha gatāyapi; </span></div><p><div class=verse-container id=thi-ap18:22.3><span>Vimāneti na maṁ koci, </span></div><p><div class=verse-container id=thi-ap18:22.4><span>paṭipattibalena me. </span></div><p><div class=verse-container id=thi-ap18:23.1><span>Imamhi bhaddake kappe, </span></div><p><div class=verse-container id=thi-ap18:23.2><span>brahmabandhu mahāyaso; </span></div><p><div class=verse-container id=thi-ap18:23.3><span>Nāmena koṇāgamano, </span></div><p><div class=verse-container id=thi-ap18:23.4><span>uppajji vadataṁ varo. </span></div><p><div class=verse-container id=thi-ap18:24.1><span>Tadā hi bārāṇasiyaṁ, </span></div><p><div class=verse-container id=thi-ap18:24.2><span>susamiddhakulappajā; </span></div><p><div class=verse-container id=thi-ap18:24.3><span>Dhanañjānī sumedhā ca, </span></div><p><div class=verse-container id=thi-ap18:24.4><span>ahampi ca tayo janā. </span></div><p><div class=verse-container id=thi-ap18:25.1><span>Saṅghārāmamadāsimha, </span></div><p><div class=verse-container id=thi-ap18:25.2><span>dānasahāyikā pure; </span></div><p><div class=verse-container id=thi-ap18:25.3><span>Saṅghassa ca vihārampi, </span></div><p><div class=verse-container id=thi-ap18:25.4><span>uddissa kārikā mayaṁ. </span></div><p><div class=verse-container id=thi-ap18:26.1><span>Tato cutā mayaṁ sabbā, </span></div><p><div class=verse-container id=thi-ap18:26.2><span>tāvatiṁsūpagā ahuṁ; </span></div><p><div class=verse-container id=thi-ap18:26.3><span>Yasasā aggataṁ pattā, </span></div><p><div class=verse-container id=thi-ap18:26.4><span>manussesu tatheva ca. </span></div><p><div class=verse-container id=thi-ap18:27.1><span>Imasmiṁyeva kappamhi, </span></div><p><div class=verse-container id=thi-ap18:27.2><span>brahmabandhu mahāyaso; </span></div><p><div class=verse-container id=thi-ap18:27.3><span>Kassapo nāma gottena, </span></div><p><div class=verse-container id=thi-ap18:27.4><span>uppajji vadataṁ varo. </span></div><p><div class=verse-container id=thi-ap18:28.1><span>Upaṭṭhāko mahesissa, </span></div><p><div class=verse-container id=thi-ap18:28.2><span>tadā āsi narissaro; </span></div><p><div class=verse-container id=thi-ap18:28.3><span>Kāsirājā kikī nāma, </span></div><p><div class=verse-container id=thi-ap18:28.4><span>bārāṇasipuruttame. </span></div><p><div class=verse-container id=thi-ap18:29.1><span>Tassāsiṁ jeṭṭhikā dhītā, </span></div><p><div class=verse-container id=thi-ap18:29.2><span>samaṇī iti vissutā; </span></div><p><div class=verse-container id=thi-ap18:29.3><span>Dhammaṁ sutvā jinaggassa, </span></div><p><div class=verse-container id=thi-ap18:29.4><span>pabbajjaṁ samarocayiṁ. </span></div><p><div class=verse-container id=thi-ap18:30.1><span>Anujāni na no tāto, </span></div><p><div class=verse-container id=thi-ap18:30.2><span>agāreva tadā mayaṁ; </span></div><p><div class=verse-container id=thi-ap18:30.3><span>Vīsavassasahassāni, </span></div><p><div class=verse-container id=thi-ap18:30.4><span>vicarimha atanditā. </span></div><p><div class=verse-container id=thi-ap18:31.1><span>Komāribrahmacariyaṁ, </span></div><p><div class=verse-container id=thi-ap18:31.2><span>rājakaññā sukhedhitā; </span></div><p><div class=verse-container id=thi-ap18:31.3><span>Buddhopaṭṭhānaniratā, </span></div><p><div class=verse-container id=thi-ap18:31.4><span>muditā satta dhītaro. </span></div><p><div class=verse-container id=thi-ap18:32.1><span>Samaṇī samaṇaguttā ca, </span></div><p><div class=verse-container id=thi-ap18:32.2><span>bhikkhunī bhikkhudāyikā; </span></div><p><div class=verse-container id=thi-ap18:32.3><span>Dhammā ceva sudhammā ca, </span></div><p><div class=verse-container id=thi-ap18:32.4><span>sattamī saṅghadāyikā. </span></div><p><div class=verse-container id=thi-ap18:33.1><span>Ahaṁ uppalavaṇṇā ca, </span></div><p><div class=verse-container id=thi-ap18:33.2><span>paṭācārā ca kuṇḍalā; </span></div><p><div class=verse-container id=thi-ap18:33.3><span>Kisāgotamī dhammadinnā, </span></div><p><div class=verse-container id=thi-ap18:33.4><span>visākhā hoti sattamī. </span></div><p><div class=verse-container id=thi-ap18:34.1><span>Kadāci so narādicco, </span></div><p><div class=verse-container id=thi-ap18:34.2><span>dhammaṁ desesi abbhutaṁ; </span></div><p><div class=verse-container id=thi-ap18:34.3><span>Mahānidānasuttantaṁ, </span></div><p><div class=verse-container id=thi-ap18:34.4><span>sutvā taṁ pariyāpuṇiṁ. </span></div><p><div class=verse-container id=thi-ap18:35.1><span>Tehi kammehi sukatehi, </span></div><p><div class=verse-container id=thi-ap18:35.2><span>cetanāpaṇidhīhi ca; </span></div><p><div class=verse-container id=thi-ap18:35.3><span>Jahitvā mānusaṁ dehaṁ, </span></div><p><div class=verse-container id=thi-ap18:35.4><span>tāvatiṁsamagacchahaṁ. </span></div><p><div class=verse-container id=thi-ap18:36.1><span>Pacchime ca bhave dāni, </span></div><p><div class=verse-container id=thi-ap18:36.2><span>sākalāya puruttame; </span></div><p><div class=verse-container id=thi-ap18:36.3><span>Rañño maddassa dhītāmhi, </span></div><p><div class=verse-container id=thi-ap18:36.4><span>manāpā dayitā piyā. </span></div><p><div class=verse-container id=thi-ap18:37.1><span>Saha me jātamattamhi, </span></div><p><div class=verse-container id=thi-ap18:37.2><span>khemaṁ tamhi pure ahu; </span></div><p><div class=verse-container id=thi-ap18:37.3><span>Tato khemāti nāmaṁ me, </span></div><p><div class=verse-container id=thi-ap18:37.4><span>guṇato upapajjatha. </span></div><p><div class=verse-container id=thi-ap18:38.1><span>Yadāhaṁ yobbanaṁ pattā, </span></div><p><div class=verse-container id=thi-ap18:38.2><span>rūpalāvaññabhūsitā; </span></div><p><div class=verse-container id=thi-ap18:38.3><span>Tadā adāsi maṁ tāto, </span></div><p><div class=verse-container id=thi-ap18:38.4><span>bimbisārassa rājino. </span></div><p><div class=verse-container id=thi-ap18:39.1><span>Tassāhaṁ suppiyā āsiṁ, </span></div><p><div class=verse-container id=thi-ap18:39.2><span>rūpake lāyane ratā; </span></div><p><div class=verse-container id=thi-ap18:39.3><span>Rūpānaṁ dosavādīti, </span></div><p><div class=verse-container id=thi-ap18:39.4><span>na upesiṁ mahādayaṁ. </span></div><p><div class=verse-container id=thi-ap18:40.1><span>Bimbisāro tadā rājā, </span></div><p><div class=verse-container id=thi-ap18:40.2><span>mamānuggahabuddhiyā; </span></div><p><div class=verse-container id=thi-ap18:40.3><span>Vaṇṇayitvā veḷuvanaṁ, </span></div><p><div class=verse-container id=thi-ap18:40.4><span>gāyake gāpayī mamaṁ. </span></div><p><div class=verse-container id=thi-ap18:41.1><span>Rammaṁ veḷuvanaṁ yena, </span></div><p><div class=verse-container id=thi-ap18:41.2><span>na diṭṭhaṁ sugatālayaṁ; </span></div><p><div class=verse-container id=thi-ap18:41.3><span>Na tena nandanaṁ diṭṭhaṁ, </span></div><p><div class=verse-container id=thi-ap18:41.4><span>iti maññāmase mayaṁ. </span></div><p><div class=verse-container id=thi-ap18:42.1><span>Yena veḷuvanaṁ diṭṭhaṁ, </span></div><p><div class=verse-container id=thi-ap18:42.2><span>naranandananandanaṁ; </span></div><p><div class=verse-container id=thi-ap18:42.3><span>Sudiṭṭhaṁ nandanaṁ tena, </span></div><p><div class=verse-container id=thi-ap18:42.4><span>amarindasunandanaṁ. </span></div><p><div class=verse-container id=thi-ap18:43.1><span>Vihāya nandanaṁ devā, </span></div><p><div class=verse-container id=thi-ap18:43.2><span>otaritvā mahītalaṁ; </span></div><p><div class=verse-container id=thi-ap18:43.3><span>Rammaṁ veḷuvanaṁ disvā, </span></div><p><div class=verse-container id=thi-ap18:43.4><span>na tappanti suvimhitā. </span></div><p><div class=verse-container id=thi-ap18:44.1><span>Rājapuññena nibbattaṁ, </span></div><p><div class=verse-container id=thi-ap18:44.2><span>buddhapuññena bhūsitaṁ; </span></div><p><div class=verse-container id=thi-ap18:44.3><span>Ko vattā tassa nissesaṁ, </span></div><p><div class=verse-container id=thi-ap18:44.4><span>vanassa guṇasañcayaṁ. </span></div><p><div class=verse-container id=thi-ap18:45.1><span>Taṁ sutvā vanasamiddhaṁ, </span></div><p><div class=verse-container id=thi-ap18:45.2><span>mama sotamanoharaṁ; </span></div><p><div class=verse-container id=thi-ap18:45.3><span>Daṭṭhukāmā tamuyyānaṁ, </span></div><p><div class=verse-container id=thi-ap18:45.4><span>rañño ārocayiṁ tadā. </span></div><p><div class=verse-container id=thi-ap18:46.1><span>Mahatā parivārena, </span></div><p><div class=verse-container id=thi-ap18:46.2><span>tadā ca so mahīpati; </span></div><p><div class=verse-container id=thi-ap18:46.3><span>Maṁ pesesi tamuyyānaṁ, </span></div><p><div class=verse-container id=thi-ap18:46.4><span>dassanāya samussukaṁ. </span></div><p><div class=verse-container id=thi-ap18:47.1><span>‘Gaccha passa mahābhoge, </span></div><p><div class=verse-container id=thi-ap18:47.2><span>vanaṁ nettarasāyanaṁ; </span></div><p><div class=verse-container id=thi-ap18:47.3><span>Yaṁ sadā bhāti siriyā, </span></div><p><div class=verse-container id=thi-ap18:47.4><span>sugatābhānurañjitaṁ’. </span></div><p><div class=verse-container id=thi-ap18:48.1><span>‘Yadā ca piṇḍāya muni, </span></div><p><div class=verse-container id=thi-ap18:48.2><span>giribbajapuruttamaṁ; </span></div><p><div class=verse-container id=thi-ap18:48.3><span>Paviṭṭhohaṁ tadāyeva, </span></div><p><div class=verse-container id=thi-ap18:48.4><span>vanaṁ daṭṭhumupāgamiṁ’. </span></div><p><div class=verse-container id=thi-ap18:49.1><span>Tadā taṁ phullavipinaṁ, </span></div><p><div class=verse-container id=thi-ap18:49.2><span>nānābhamarakūjitaṁ; </span></div><p><div class=verse-container id=thi-ap18:49.3><span>Kokilāgītasahitaṁ, </span></div><p><div class=verse-container id=thi-ap18:49.4><span>mayūragaṇanaccitaṁ. </span></div><p><div class=verse-container id=thi-ap18:50.1><span>Appasaddamanākiṇṇaṁ, </span></div><p><div class=verse-container id=thi-ap18:50.2><span>nānācaṅkamabhūsitaṁ; </span></div><p><div class=verse-container id=thi-ap18:50.3><span>Kuṭimaṇḍapasaṅkiṇṇaṁ, </span></div><p><div class=verse-container id=thi-ap18:50.4><span>yogīvaravirājitaṁ. </span></div><p><div class=verse-container id=thi-ap18:51.1><span>Vicarantī amaññissaṁ, </span></div><p><div class=verse-container id=thi-ap18:51.2><span>‘saphalaṁ nayanaṁ mama’; </span></div><p><div class=verse-container id=thi-ap18:51.3><span>Tatthāpi taruṇaṁ bhikkhuṁ, </span></div><p><div class=verse-container id=thi-ap18:51.4><span>yuttaṁ disvā vicintayiṁ. </span></div><p><div class=verse-container id=thi-ap18:52.1><span>‘Īdise vipine ramme, </span></div><p><div class=verse-container id=thi-ap18:52.2><span>ṭhitoyaṁ navayobbane; </span></div><p><div class=verse-container id=thi-ap18:52.3><span>Vasantamiva kantena, </span></div><p><div class=verse-container id=thi-ap18:52.4><span>rūpena ca samanvito. </span></div><p><div class=verse-container id=thi-ap18:53.1><span>Nisinno rukkhamūlamhi, </span></div><p><div class=verse-container id=thi-ap18:53.2><span>muṇḍo saṅghāṭipāruto; </span></div><p><div class=verse-container id=thi-ap18:53.3><span>Jhāyate vatayaṁ bhikkhu, </span></div><p><div class=verse-container id=thi-ap18:53.4><span>hitvā visayajaṁ ratiṁ. </span></div><p><div class=verse-container id=thi-ap18:54.1><span>Nanu nāma gahaṭṭhena, </span></div><p><div class=verse-container id=thi-ap18:54.2><span>kāmaṁ bhutvā yathāsukhaṁ; </span></div><p><div class=verse-container id=thi-ap18:54.3><span>Pacchā jiṇṇena dhammoyaṁ, </span></div><p><div class=verse-container id=thi-ap18:54.4><span>caritabbo subhaddako’. </span></div><p><div class=verse-container id=thi-ap18:55.1><span>‘Suññakan’ti viditvāna, </span></div><p><div class=verse-container id=thi-ap18:55.2><span>‘gandhagehaṁ jinālayaṁ’; </span></div><p><div class=verse-container id=thi-ap18:55.3><span>Upetvā jinamaddakkhaṁ, </span></div><p><div class=verse-container id=thi-ap18:55.4><span>udayantaṁva bhākaraṁ. </span></div><p><div class=verse-container id=thi-ap18:56.1><span>Ekakaṁ sukhamāsīnaṁ, </span></div><p><div class=verse-container id=thi-ap18:56.2><span>bījamānaṁ varitthiyā; </span></div><p><div class=verse-container id=thi-ap18:56.3><span>Disvānevaṁ vicintesiṁ, </span></div><p><div class=verse-container id=thi-ap18:56.4><span>‘nāyaṁ lūkho narāsabho. </span></div><p><div class=verse-container id=thi-ap18:57.1><span>Sā kaññā kanakābhāsā, </span></div><p><div class=verse-container id=thi-ap18:57.2><span>padumānanalocanā; </span></div><p><div class=verse-container id=thi-ap18:57.3><span>Bimboṭṭhī kundadasanā, </span></div><p><div class=verse-container id=thi-ap18:57.4><span>manonettarasāyanā. </span></div><p><div class=verse-container id=thi-ap18:58.1><span>Hemadolābhasavanā, </span></div><p><div class=verse-container id=thi-ap18:58.2><span>kalikākārasutthanī; </span></div><p><div class=verse-container id=thi-ap18:58.3><span>Vedimajjhāva sussoṇī, </span></div><p><div class=verse-container id=thi-ap18:58.4><span>rambhoru cārubhūsanā. </span></div><p><div class=verse-container id=thi-ap18:59.1><span>Rattaṁsakupasambyānā, </span></div><p><div class=verse-container id=thi-ap18:59.2><span>nīlamaṭṭhanivāsanā; </span></div><p><div class=verse-container id=thi-ap18:59.3><span>Atappaneyyarūpena, </span></div><p><div class=verse-container id=thi-ap18:59.4><span>hāsabhāvasamanvitā’. </span></div><p><div class=verse-container id=thi-ap18:60.1><span>Disvā tamevaṁ cintesiṁ, </span></div><p><div class=verse-container id=thi-ap18:60.2><span>‘ahoyamabhirūpinī; </span></div><p><div class=verse-container id=thi-ap18:60.3><span>Na mayānena nettena, </span></div><p><div class=verse-container id=thi-ap18:60.4><span>diṭṭhapubbā kudācanaṁ’. </span></div><p><div class=verse-container id=thi-ap18:61.1><span>Tato jarābhibhūtā sā, </span></div><p><div class=verse-container id=thi-ap18:61.2><span>vivaṇṇā vikatānanā; </span></div><p><div class=verse-container id=thi-ap18:61.3><span>Bhinnadantā setasirā, </span></div><p><div class=verse-container id=thi-ap18:61.4><span>salālā vadanāsuci. </span></div><p><div class=verse-container id=thi-ap18:62.1><span>Saṅkhittakaṇṇā setakkhī, </span></div><p><div class=verse-container id=thi-ap18:62.2><span>lambāsubhapayodharā; </span></div><p><div class=verse-container id=thi-ap18:62.3><span>Valivitatasabbaṅgī, </span></div><p><div class=verse-container id=thi-ap18:62.4><span>sirāvitatadehinī. </span></div><p><div class=verse-container id=thi-ap18:63.1><span>Nataṅgā daṇḍadutiyā, </span></div><p><div class=verse-container id=thi-ap18:63.2><span>upphāsulikatā kisā; </span></div><p><div class=verse-container id=thi-ap18:63.3><span>Pavedhamānā patitā, </span></div><p><div class=verse-container id=thi-ap18:63.4><span>nissasantī muhuṁ muhuṁ. </span></div><p><div class=verse-container id=thi-ap18:64.1><span>Tato me āsi saṁvego, </span></div><p><div class=verse-container id=thi-ap18:64.2><span>abbhuto lomahaṁsano; </span></div><p><div class=verse-container id=thi-ap18:64.3><span>‘Dhiratthu rūpaṁ asuciṁ, </span></div><p><div class=verse-container id=thi-ap18:64.4><span>ramante yattha bālisā’. </span></div><p><div class=verse-container id=thi-ap18:65.1><span>Tadā mahākāruṇiko, </span></div><p><div class=verse-container id=thi-ap18:65.2><span>disvā saṁviggamānasaṁ; </span></div><p><div class=verse-container id=thi-ap18:65.3><span>Udaggacitto sugato, </span></div><p><div class=verse-container id=thi-ap18:65.4><span>imā gāthā abhāsatha. </span></div><p><div class=verse-container id=thi-ap18:66.1><span>‘Āturaṁ asuciṁ pūtiṁ, </span></div><p><div class=verse-container id=thi-ap18:66.2><span>passa kheme samussayaṁ; </span></div><p><div class=verse-container id=thi-ap18:66.3><span>Uggharantaṁ paggharantaṁ, </span></div><p><div class=verse-container id=thi-ap18:66.4><span>bālānaṁ abhinanditaṁ. </span></div><p><div class=verse-container id=thi-ap18:67.1><span>Asubhāya cittaṁ bhāvehi, </span></div><p><div class=verse-container id=thi-ap18:67.2><span>ekaggaṁ susamāhitaṁ; </span></div><p><div class=verse-container id=thi-ap18:67.3><span>Sati kāyagatā tyatthu, </span></div><p><div class=verse-container id=thi-ap18:67.4><span>nibbidā bahulā bhava. </span></div><p><div class=verse-container id=thi-ap18:68.1><span>Yathā idaṁ tathā etaṁ, </span></div><p><div class=verse-container id=thi-ap18:68.2><span>yathā etaṁ tathā idaṁ; </span></div><p><div class=verse-container id=thi-ap18:68.3><span>Ajjhattañca bahiddhā ca, </span></div><p><div class=verse-container id=thi-ap18:68.4><span>kāye chandaṁ virājaya. </span></div><p><div class=verse-container id=thi-ap18:69.1><span>Animittañca bhāvehi, </span></div><p><div class=verse-container id=thi-ap18:69.2><span>mānānusayamujjaha; </span></div><p><div class=verse-container id=thi-ap18:69.3><span>Tato mānābhisamayā, </span></div><p><div class=verse-container id=thi-ap18:69.4><span>upasantā carissasi. </span></div><p><div class=verse-container id=thi-ap18:70.1><span>Ye rāgarattānupatanti sotaṁ, </span></div><p><div class=verse-container id=thi-ap18:70.2><span>Sayaṁ kataṁ makkaṭakova jālaṁ; </span></div><p><div class=verse-container id=thi-ap18:70.3><span>Etampi chetvāna paribbajanti, </span></div><p><div class=verse-container id=thi-ap18:70.4><span>Anapekkhino kāmasukhaṁ pahāya’. </span></div><p><div class=verse-container id=thi-ap18:71.1><span>Tato kallitacittaṁ maṁ, </span></div><p><div class=verse-container id=thi-ap18:71.2><span>ñatvāna narasārathi; </span></div><p><div class=verse-container id=thi-ap18:71.3><span>Mahānidānaṁ desesi, </span></div><p><div class=verse-container id=thi-ap18:71.4><span>suttantaṁ vinayāya me. </span></div><p><div class=verse-container id=thi-ap18:72.1><span>Sutvā suttantaseṭṭhaṁ taṁ, </span></div><p><div class=verse-container id=thi-ap18:72.2><span>pubbasaññamanussariṁ; </span></div><p><div class=verse-container id=thi-ap18:72.3><span>Tattha ṭhitāvahaṁ santī, </span></div><p><div class=verse-container id=thi-ap18:72.4><span>dhammacakkhuṁ visodhayiṁ. </span></div><p><div class=verse-container id=thi-ap18:73.1><span>Nipatitvā mahesissa, </span></div><p><div class=verse-container id=thi-ap18:73.2><span>pādamūlamhi tāvade; </span></div><p><div class=verse-container id=thi-ap18:73.3><span>Accayaṁ desanatthāya, </span></div><p><div class=verse-container id=thi-ap18:73.4><span>idaṁ vacanamabraviṁ. </span></div><p><div class=verse-container id=thi-ap18:74.1><span>‘Namo te sabbadassāvī, </span></div><p><div class=verse-container id=thi-ap18:74.2><span>namo te karuṇākara; </span></div><p><div class=verse-container id=thi-ap18:74.3><span>Namo te tiṇṇasaṁsāra, </span></div><p><div class=verse-container id=thi-ap18:74.4><span>namo te amataṁdada. </span></div><p><div class=verse-container id=thi-ap18:75.1><span>Diṭṭhigahanapakkhandā, </span></div><p><div class=verse-container id=thi-ap18:75.2><span>kāmarāgavimohitā; </span></div><p><div class=verse-container id=thi-ap18:75.3><span>Tayā sammā upāyena, </span></div><p><div class=verse-container id=thi-ap18:75.4><span>vinītā vinaye ratā. </span></div><p><div class=verse-container id=thi-ap18:76.1><span>Adassanena vibhogā, </span></div><p><div class=verse-container id=thi-ap18:76.2><span>tādisānaṁ mahesinaṁ; </span></div><p><div class=verse-container id=thi-ap18:76.3><span>Anubhonti mahādukkhaṁ, </span></div><p><div class=verse-container id=thi-ap18:76.4><span>sattā saṁsārasāgare. </span></div><p><div class=verse-container id=thi-ap18:77.1><span>Yadāhaṁ lokasaraṇaṁ, </span></div><p><div class=verse-container id=thi-ap18:77.2><span>araṇaṁ araṇantaguṁ; </span></div><p><div class=verse-container id=thi-ap18:77.3><span>Nāddasāmi adūraṭṭhaṁ, </span></div><p><div class=verse-container id=thi-ap18:77.4><span>desayāmi tamaccayaṁ. </span></div><p><div class=verse-container id=thi-ap18:78.1><span>Mahāhitaṁ varadadaṁ, </span></div><p><div class=verse-container id=thi-ap18:78.2><span>ahitoti visaṅkitā; </span></div><p><div class=verse-container id=thi-ap18:78.3><span>Nopesiṁ rūpaniratā, </span></div><p><div class=verse-container id=thi-ap18:78.4><span>desayāmi tamaccayaṁ’. </span></div><p><div class=verse-container id=thi-ap18:79.1><span>Tadā madhuranigghoso, </span></div><p><div class=verse-container id=thi-ap18:79.2><span>mahākāruṇiko jino; </span></div><p><div class=verse-container id=thi-ap18:79.3><span>Avoca tiṭṭha khemeti, </span></div><p><div class=verse-container id=thi-ap18:79.4><span>siñcanto amatena maṁ. </span></div><p><div class=verse-container id=thi-ap18:80.1><span>Tadā paṇamya sirasā, </span></div><p><div class=verse-container id=thi-ap18:80.2><span>katvā ca naṁ padakkhiṇaṁ; </span></div><p><div class=verse-container id=thi-ap18:80.3><span>Gantvā disvā narapatiṁ, </span></div><p><div class=verse-container id=thi-ap18:80.4><span>idaṁ vacanamabraviṁ. </span></div><p><div class=verse-container id=thi-ap18:81.1><span>‘Aho sammā upāyo te, </span></div><p><div class=verse-container id=thi-ap18:81.2><span>cintitoyamarindama; </span></div><p><div class=verse-container id=thi-ap18:81.3><span>Vanadassanakāmāya, </span></div><p><div class=verse-container id=thi-ap18:81.4><span>diṭṭho nibbānato muni. </span></div><p><div class=verse-container id=thi-ap18:82.1><span>Yadi te ruccate rāja, </span></div><p><div class=verse-container id=thi-ap18:82.2><span>sāsane tassa tādino; </span></div><p><div class=verse-container id=thi-ap18:82.3><span>Pabbajissāmi rūpehaṁ, </span></div><p><div class=verse-container id=thi-ap18:82.4><span>nibbinnā munivāṇinā’. </span></div><p><div class=verse-container id=thi-ap18:83.1><span>Dutiyaṁ bhāṇavāraṁ. </span></div><p><div class=verse-container id=thi-ap18:84.1><span>Añjaliṁ paggahetvāna, </span></div><p><div class=verse-container id=thi-ap18:84.2><span>tadāha sa mahīpati; </span></div><p><div class=verse-container id=thi-ap18:84.3><span>‘Anujānāmi te bhadde, </span></div><p><div class=verse-container id=thi-ap18:84.4><span>pabbajjā tava sijjhatu’. </span></div><p><div class=verse-container id=thi-ap18:85.1><span>Pabbajitvā tadā cāhaṁ, </span></div><p><div class=verse-container id=thi-ap18:85.2><span>addhamāse upaṭṭhite; </span></div><p><div class=verse-container id=thi-ap18:85.3><span>Dīpodayañca bhedañca, </span></div><p><div class=verse-container id=thi-ap18:85.4><span>disvā saṁviggamānasā. </span></div><p><div class=verse-container id=thi-ap18:86.1><span>Nibbinnā sabbasaṅkhāre, </span></div><p><div class=verse-container id=thi-ap18:86.2><span>paccayākārakovidā; </span></div><p><div class=verse-container id=thi-ap18:86.3><span>Caturoghe atikkamma, </span></div><p><div class=verse-container id=thi-ap18:86.4><span>arahattamapāpuṇiṁ. </span></div><p><div class=verse-container id=thi-ap18:87.1><span>Iddhīsu ca vasī āsiṁ, </span></div><p><div class=verse-container id=thi-ap18:87.2><span>dibbāya sotadhātuyā; </span></div><p><div class=verse-container id=thi-ap18:87.3><span>Cetopariyañāṇassa, </span></div><p><div class=verse-container id=thi-ap18:87.4><span>vasī cāpi bhavāmahaṁ. </span></div><p><div class=verse-container id=thi-ap18:88.1><span>Pubbenivāsaṁ jānāmi, </span></div><p><div class=verse-container id=thi-ap18:88.2><span>dibbacakkhu visodhitaṁ; </span></div><p><div class=verse-container id=thi-ap18:88.3><span>Sabbāsavā parikkhīṇā, </span></div><p><div class=verse-container id=thi-ap18:88.4><span>natthi dāni punabbhavo. </span></div><p><div class=verse-container id=thi-ap18:89.1><span>Atthadhammaniruttīsu, </span></div><p><div class=verse-container id=thi-ap18:89.2><span>paṭibhāne tatheva ca; </span></div><p><div class=verse-container id=thi-ap18:89.3><span>Parisuddhaṁ mama ñāṇaṁ, </span></div><p><div class=verse-container id=thi-ap18:89.4><span>uppannaṁ buddhasāsane. </span></div><p><div class=verse-container id=thi-ap18:90.1><span>Kusalāhaṁ visuddhīsu, </span></div><p><div class=verse-container id=thi-ap18:90.2><span>kathāvatthuvisāradā; </span></div><p><div class=verse-container id=thi-ap18:90.3><span>Abhidhammanayaññū ca, </span></div><p><div class=verse-container id=thi-ap18:90.4><span>vasippattāmhi sāsane. </span></div><p><div class=verse-container id=thi-ap18:91.1><span>Tato toraṇavatthusmiṁ, </span></div><p><div class=verse-container id=thi-ap18:91.2><span>raññā kosalasāminā; </span></div><p><div class=verse-container id=thi-ap18:91.3><span>Pucchitā nipuṇe pañhe, </span></div><p><div class=verse-container id=thi-ap18:91.4><span>byākarontī yathātathaṁ. </span></div><p><div class=verse-container id=thi-ap18:92.1><span>Tadā sa rājā sugataṁ, </span></div><p><div class=verse-container id=thi-ap18:92.2><span>upasaṅkamma pucchatha; </span></div><p><div class=verse-container id=thi-ap18:92.3><span>Tatheva buddho byākāsi, </span></div><p><div class=verse-container id=thi-ap18:92.4><span>yathā te byākatā mayā. </span></div><p><div class=verse-container id=thi-ap18:93.1><span>Jino tasmiṁ guṇe tuṭṭho, </span></div><p><div class=verse-container id=thi-ap18:93.2><span>etadagge ṭhapesi maṁ; </span></div><p><div class=verse-container id=thi-ap18:93.3><span>Mahāpaññānamaggāti, </span></div><p><div class=verse-container id=thi-ap18:93.4><span>bhikkhunīnaṁ naruttamo. </span></div><p><div class=verse-container id=thi-ap18:94.1><span>Kilesā jhāpitā mayhaṁ, </span></div><p><div class=verse-container id=thi-ap18:94.2><span>…pe… </span></div><p><div class=verse-container id=thi-ap18:94.3><span>viharāmi anāsavā. </span></div><p><div class=verse-container id=thi-ap18:95.1><span>Svāgataṁ vata me āsi, </span></div><p><div class=verse-container id=thi-ap18:95.2><span>…pe… </span></div><p><div class=verse-container id=thi-ap18:95.3><span>kataṁ buddhassa sāsanaṁ. </span></div><p><div class=verse-container id=thi-ap18:96.1><span>Paṭisambhidā catasso, </span></div><p><div class=verse-container id=thi-ap18:96.2><span>…pe… </span></div><p><div class=verse-container id=thi-ap18:96.3><span>kataṁ buddhassa sāsanaṁ”. </span></div><p><div class=verse-container id=thi-ap18:97.1><span>Itthaṁ sudaṁ khemā bhikkhunī imā gāthāyo abhāsitthāti. </span></div><p><div class=verse-container id=thi-ap18:98.1><span>Khemātheriyāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0017.html>Previous</a><a href=/canon/en/pli/ms/sutta/kn/thi-ap/thi-ap0019.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>