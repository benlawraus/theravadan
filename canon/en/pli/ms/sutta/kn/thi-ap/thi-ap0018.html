<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0017.html>Previous</a><a href=/canon/en/pli/ms/sutta/kn/thi-ap/thi-ap0019.html>Next</a></div><p id=thi-ap18:0.1><span class=root>Therīapadāna </span><br><p id=thi-ap18:0.2><span class=root>Ekūposathikavagga </span><br><p id=thi-ap18:0.3><span class="root big-bold">Khemātherīapadāna </span><br><p id=thi-ap18:1.1><span class=root>“Padumuttaro nāma jino, </span><br><p id=thi-ap18:1.2><span class=root>sabbadhammesu cakkhumā; </span><br><p id=thi-ap18:1.3><span class=root>Ito satasahassamhi, </span><br><p id=thi-ap18:1.4><span class=root>kappe uppajji nāyako. </span><br><p id=thi-ap18:2.1><span class=root>Tadāhaṁ haṁsavatiyaṁ, </span><br><p id=thi-ap18:2.2><span class=root>jātā seṭṭhikule ahuṁ; </span><br><p id=thi-ap18:2.3><span class=root>Nānāratanapajjote, </span><br><p id=thi-ap18:2.4><span class=root>mahāsukhasamappitā. </span><br><p id=thi-ap18:3.1><span class=root>Upetvā taṁ mahāvīraṁ, </span><br><p id=thi-ap18:3.2><span class=root>assosiṁ dhammadesanaṁ; </span><br><p id=thi-ap18:3.3><span class=root>Tato jātappasādāhaṁ, </span><br><p id=thi-ap18:3.4><span class=root>upemi saraṇaṁ jinaṁ. </span><br><p id=thi-ap18:4.1><span class=root>Mātaraṁ pitarañcāhaṁ, </span><br><p id=thi-ap18:4.2><span class=root>āyācitvā vināyakaṁ; </span><br><p id=thi-ap18:4.3><span class=root>Nimantayitvā sattāhaṁ, </span><br><p id=thi-ap18:4.4><span class=root>bhojayiṁ sahasāvakaṁ. </span><br><p id=thi-ap18:5.1><span class=root>Atikkante ca sattāhe, </span><br><p id=thi-ap18:5.2><span class=root>mahāpaññānamuttamaṁ; </span><br><p id=thi-ap18:5.3><span class=root>Bhikkhuniṁ etadaggamhi, </span><br><p id=thi-ap18:5.4><span class=root>ṭhapesi narasārathi. </span><br><p id=thi-ap18:6.1><span class=root>Taṁ sutvā muditā hutvā, </span><br><p id=thi-ap18:6.2><span class=root>puno tassa mahesino; </span><br><p id=thi-ap18:6.3><span class=root>Kāraṁ katvāna taṁ ṭhānaṁ, </span><br><p id=thi-ap18:6.4><span class=root>paṇipacca paṇīdahiṁ. </span><br><p id=thi-ap18:7.1><span class=root>Tato mama jino āha, </span><br><p id=thi-ap18:7.2><span class=root>‘sijjhataṁ paṇidhī tava; </span><br><p id=thi-ap18:7.3><span class=root>Sasaṅghe me kataṁ kāraṁ, </span><br><p id=thi-ap18:7.4><span class=root>appameyyaphalaṁ tayā. </span><br><p id=thi-ap18:8.1><span class=root>Satasahassito kappe, </span><br><p id=thi-ap18:8.2><span class=root>okkākakulasambhavo; </span><br><p id=thi-ap18:8.3><span class=root>Gotamo nāma gottena, </span><br><p id=thi-ap18:8.4><span class=root>satthā loke bhavissati. </span><br><p id=thi-ap18:9.1><span class=root>Tassa dhammesu dāyādā, </span><br><p id=thi-ap18:9.2><span class=root>orasā dhammanimmitā; </span><br><p id=thi-ap18:9.3><span class=root>Etadaggamanuppattā, </span><br><p id=thi-ap18:9.4><span class=root>khemā nāma bhavissati’. </span><br><p id=thi-ap18:10.1><span class=root>Tena kammena sukatena, </span><br><p id=thi-ap18:10.2><span class=root>cetanāpaṇidhīhi ca; </span><br><p id=thi-ap18:10.3><span class=root>Jahitvā mānusaṁ dehaṁ, </span><br><p id=thi-ap18:10.4><span class=root>tāvatiṁsūpagā ahaṁ. </span><br><p id=thi-ap18:11.1><span class=root>Tato cutā yāmamagaṁ, </span><br><p id=thi-ap18:11.2><span class=root>tatohaṁ tusitaṁ gatā; </span><br><p id=thi-ap18:11.3><span class=root>Tato ca nimmānaratiṁ, </span><br><p id=thi-ap18:11.4><span class=root>vasavattipuraṁ tato. </span><br><p id=thi-ap18:12.1><span class=root>Yattha yatthūpapajjāmi, </span><br><p id=thi-ap18:12.2><span class=root>tassa kammassa vāhasā; </span><br><p id=thi-ap18:12.3><span class=root>Tattha tattheva rājūnaṁ, </span><br><p id=thi-ap18:12.4><span class=root>mahesittamakārayiṁ. </span><br><p id=thi-ap18:13.1><span class=root>Tato cutā manussatte, </span><br><p id=thi-ap18:13.2><span class=root>rājūnaṁ cakkavattinaṁ; </span><br><p id=thi-ap18:13.3><span class=root>Maṇḍalīnañca rājūnaṁ, </span><br><p id=thi-ap18:13.4><span class=root>mahesittamakārayiṁ. </span><br><p id=thi-ap18:14.1><span class=root>Sampattiṁ anubhotvāna, </span><br><p id=thi-ap18:14.2><span class=root>devesu manujesu ca; </span><br><p id=thi-ap18:14.3><span class=root>Sabbattha sukhitā hutvā, </span><br><p id=thi-ap18:14.4><span class=root>nekakappesu saṁsariṁ. </span><br><p id=thi-ap18:15.1><span class=root>Ekanavutito kappe, </span><br><p id=thi-ap18:15.2><span class=root>vipassī lokanāyako; </span><br><p id=thi-ap18:15.3><span class=root>Uppajji cārudassano, </span><br><p id=thi-ap18:15.4><span class=root>sabbadhammavipassako. </span><br><p id=thi-ap18:16.1><span class=root>Tamahaṁ lokanāyakaṁ, </span><br><p id=thi-ap18:16.2><span class=root>upetvā narasārathiṁ; </span><br><p id=thi-ap18:16.3><span class=root>Dhammaṁ bhaṇitaṁ sutvāna, </span><br><p id=thi-ap18:16.4><span class=root>pabbajiṁ anagāriyaṁ. </span><br><p id=thi-ap18:17.1><span class=root>Dasavassasahassāni, </span><br><p id=thi-ap18:17.2><span class=root>tassa vīrassa sāsane; </span><br><p id=thi-ap18:17.3><span class=root>Brahmacariyaṁ caritvāna, </span><br><p id=thi-ap18:17.4><span class=root>yuttayogā bahussutā. </span><br><p id=thi-ap18:18.1><span class=root>Paccayākārakusalā, </span><br><p id=thi-ap18:18.2><span class=root>catusaccavisāradā; </span><br><p id=thi-ap18:18.3><span class=root>Nipuṇā cittakathikā, </span><br><p id=thi-ap18:18.4><span class=root>satthusāsanakārikā. </span><br><p id=thi-ap18:19.1><span class=root>Tato cutāhaṁ tusitaṁ, </span><br><p id=thi-ap18:19.2><span class=root>upapannā yasassinī; </span><br><p id=thi-ap18:19.3><span class=root>Abhibhomi tahiṁ aññe, </span><br><p id=thi-ap18:19.4><span class=root>brahmacārīphalenahaṁ. </span><br><p id=thi-ap18:20.1><span class=root>Yattha yatthūpapannāhaṁ, </span><br><p id=thi-ap18:20.2><span class=root>mahābhogā mahaddhanā; </span><br><p id=thi-ap18:20.3><span class=root>Medhāvinī rūpavatī, </span><br><p id=thi-ap18:20.4><span class=root>vinītaparisāpi ca. </span><br><p id=thi-ap18:21.1><span class=root>Bhavāmi tena kammena, </span><br><p id=thi-ap18:21.2><span class=root>yogena jinasāsane; </span><br><p id=thi-ap18:21.3><span class=root>Sabbā sampattiyo mayhaṁ, </span><br><p id=thi-ap18:21.4><span class=root>sulabhā manaso piyā. </span><br><p id=thi-ap18:22.1><span class=root>Yopi me bhavate bhattā, </span><br><p id=thi-ap18:22.2><span class=root>yattha yattha gatāyapi; </span><br><p id=thi-ap18:22.3><span class=root>Vimāneti na maṁ koci, </span><br><p id=thi-ap18:22.4><span class=root>paṭipattibalena me. </span><br><p id=thi-ap18:23.1><span class=root>Imamhi bhaddake kappe, </span><br><p id=thi-ap18:23.2><span class=root>brahmabandhu mahāyaso; </span><br><p id=thi-ap18:23.3><span class=root>Nāmena koṇāgamano, </span><br><p id=thi-ap18:23.4><span class=root>uppajji vadataṁ varo. </span><br><p id=thi-ap18:24.1><span class=root>Tadā hi bārāṇasiyaṁ, </span><br><p id=thi-ap18:24.2><span class=root>susamiddhakulappajā; </span><br><p id=thi-ap18:24.3><span class=root>Dhanañjānī sumedhā ca, </span><br><p id=thi-ap18:24.4><span class=root>ahampi ca tayo janā. </span><br><p id=thi-ap18:25.1><span class=root>Saṅghārāmamadāsimha, </span><br><p id=thi-ap18:25.2><span class=root>dānasahāyikā pure; </span><br><p id=thi-ap18:25.3><span class=root>Saṅghassa ca vihārampi, </span><br><p id=thi-ap18:25.4><span class=root>uddissa kārikā mayaṁ. </span><br><p id=thi-ap18:26.1><span class=root>Tato cutā mayaṁ sabbā, </span><br><p id=thi-ap18:26.2><span class=root>tāvatiṁsūpagā ahuṁ; </span><br><p id=thi-ap18:26.3><span class=root>Yasasā aggataṁ pattā, </span><br><p id=thi-ap18:26.4><span class=root>manussesu tatheva ca. </span><br><p id=thi-ap18:27.1><span class=root>Imasmiṁyeva kappamhi, </span><br><p id=thi-ap18:27.2><span class=root>brahmabandhu mahāyaso; </span><br><p id=thi-ap18:27.3><span class=root>Kassapo nāma gottena, </span><br><p id=thi-ap18:27.4><span class=root>uppajji vadataṁ varo. </span><br><p id=thi-ap18:28.1><span class=root>Upaṭṭhāko mahesissa, </span><br><p id=thi-ap18:28.2><span class=root>tadā āsi narissaro; </span><br><p id=thi-ap18:28.3><span class=root>Kāsirājā kikī nāma, </span><br><p id=thi-ap18:28.4><span class=root>bārāṇasipuruttame. </span><br><p id=thi-ap18:29.1><span class=root>Tassāsiṁ jeṭṭhikā dhītā, </span><br><p id=thi-ap18:29.2><span class=root>samaṇī iti vissutā; </span><br><p id=thi-ap18:29.3><span class=root>Dhammaṁ sutvā jinaggassa, </span><br><p id=thi-ap18:29.4><span class=root>pabbajjaṁ samarocayiṁ. </span><br><p id=thi-ap18:30.1><span class=root>Anujāni na no tāto, </span><br><p id=thi-ap18:30.2><span class=root>agāreva tadā mayaṁ; </span><br><p id=thi-ap18:30.3><span class=root>Vīsavassasahassāni, </span><br><p id=thi-ap18:30.4><span class=root>vicarimha atanditā. </span><br><p id=thi-ap18:31.1><span class=root>Komāribrahmacariyaṁ, </span><br><p id=thi-ap18:31.2><span class=root>rājakaññā sukhedhitā; </span><br><p id=thi-ap18:31.3><span class=root>Buddhopaṭṭhānaniratā, </span><br><p id=thi-ap18:31.4><span class=root>muditā satta dhītaro. </span><br><p id=thi-ap18:32.1><span class=root>Samaṇī samaṇaguttā ca, </span><br><p id=thi-ap18:32.2><span class=root>bhikkhunī bhikkhudāyikā; </span><br><p id=thi-ap18:32.3><span class=root>Dhammā ceva sudhammā ca, </span><br><p id=thi-ap18:32.4><span class=root>sattamī saṅghadāyikā. </span><br><p id=thi-ap18:33.1><span class=root>Ahaṁ uppalavaṇṇā ca, </span><br><p id=thi-ap18:33.2><span class=root>paṭācārā ca kuṇḍalā; </span><br><p id=thi-ap18:33.3><span class=root>Kisāgotamī dhammadinnā, </span><br><p id=thi-ap18:33.4><span class=root>visākhā hoti sattamī. </span><br><p id=thi-ap18:34.1><span class=root>Kadāci so narādicco, </span><br><p id=thi-ap18:34.2><span class=root>dhammaṁ desesi abbhutaṁ; </span><br><p id=thi-ap18:34.3><span class=root>Mahānidānasuttantaṁ, </span><br><p id=thi-ap18:34.4><span class=root>sutvā taṁ pariyāpuṇiṁ. </span><br><p id=thi-ap18:35.1><span class=root>Tehi kammehi sukatehi, </span><br><p id=thi-ap18:35.2><span class=root>cetanāpaṇidhīhi ca; </span><br><p id=thi-ap18:35.3><span class=root>Jahitvā mānusaṁ dehaṁ, </span><br><p id=thi-ap18:35.4><span class=root>tāvatiṁsamagacchahaṁ. </span><br><p id=thi-ap18:36.1><span class=root>Pacchime ca bhave dāni, </span><br><p id=thi-ap18:36.2><span class=root>sākalāya puruttame; </span><br><p id=thi-ap18:36.3><span class=root>Rañño maddassa dhītāmhi, </span><br><p id=thi-ap18:36.4><span class=root>manāpā dayitā piyā. </span><br><p id=thi-ap18:37.1><span class=root>Saha me jātamattamhi, </span><br><p id=thi-ap18:37.2><span class=root>khemaṁ tamhi pure ahu; </span><br><p id=thi-ap18:37.3><span class=root>Tato khemāti nāmaṁ me, </span><br><p id=thi-ap18:37.4><span class=root>guṇato upapajjatha. </span><br><p id=thi-ap18:38.1><span class=root>Yadāhaṁ yobbanaṁ pattā, </span><br><p id=thi-ap18:38.2><span class=root>rūpalāvaññabhūsitā; </span><br><p id=thi-ap18:38.3><span class=root>Tadā adāsi maṁ tāto, </span><br><p id=thi-ap18:38.4><span class=root>bimbisārassa rājino. </span><br><p id=thi-ap18:39.1><span class=root>Tassāhaṁ suppiyā āsiṁ, </span><br><p id=thi-ap18:39.2><span class=root>rūpake lāyane ratā; </span><br><p id=thi-ap18:39.3><span class=root>Rūpānaṁ dosavādīti, </span><br><p id=thi-ap18:39.4><span class=root>na upesiṁ mahādayaṁ. </span><br><p id=thi-ap18:40.1><span class=root>Bimbisāro tadā rājā, </span><br><p id=thi-ap18:40.2><span class=root>mamānuggahabuddhiyā; </span><br><p id=thi-ap18:40.3><span class=root>Vaṇṇayitvā veḷuvanaṁ, </span><br><p id=thi-ap18:40.4><span class=root>gāyake gāpayī mamaṁ. </span><br><p id=thi-ap18:41.1><span class=root>Rammaṁ veḷuvanaṁ yena, </span><br><p id=thi-ap18:41.2><span class=root>na diṭṭhaṁ sugatālayaṁ; </span><br><p id=thi-ap18:41.3><span class=root>Na tena nandanaṁ diṭṭhaṁ, </span><br><p id=thi-ap18:41.4><span class=root>iti maññāmase mayaṁ. </span><br><p id=thi-ap18:42.1><span class=root>Yena veḷuvanaṁ diṭṭhaṁ, </span><br><p id=thi-ap18:42.2><span class=root>naranandananandanaṁ; </span><br><p id=thi-ap18:42.3><span class=root>Sudiṭṭhaṁ nandanaṁ tena, </span><br><p id=thi-ap18:42.4><span class=root>amarindasunandanaṁ. </span><br><p id=thi-ap18:43.1><span class=root>Vihāya nandanaṁ devā, </span><br><p id=thi-ap18:43.2><span class=root>otaritvā mahītalaṁ; </span><br><p id=thi-ap18:43.3><span class=root>Rammaṁ veḷuvanaṁ disvā, </span><br><p id=thi-ap18:43.4><span class=root>na tappanti suvimhitā. </span><br><p id=thi-ap18:44.1><span class=root>Rājapuññena nibbattaṁ, </span><br><p id=thi-ap18:44.2><span class=root>buddhapuññena bhūsitaṁ; </span><br><p id=thi-ap18:44.3><span class=root>Ko vattā tassa nissesaṁ, </span><br><p id=thi-ap18:44.4><span class=root>vanassa guṇasañcayaṁ. </span><br><p id=thi-ap18:45.1><span class=root>Taṁ sutvā vanasamiddhaṁ, </span><br><p id=thi-ap18:45.2><span class=root>mama sotamanoharaṁ; </span><br><p id=thi-ap18:45.3><span class=root>Daṭṭhukāmā tamuyyānaṁ, </span><br><p id=thi-ap18:45.4><span class=root>rañño ārocayiṁ tadā. </span><br><p id=thi-ap18:46.1><span class=root>Mahatā parivārena, </span><br><p id=thi-ap18:46.2><span class=root>tadā ca so mahīpati; </span><br><p id=thi-ap18:46.3><span class=root>Maṁ pesesi tamuyyānaṁ, </span><br><p id=thi-ap18:46.4><span class=root>dassanāya samussukaṁ. </span><br><p id=thi-ap18:47.1><span class=root>‘Gaccha passa mahābhoge, </span><br><p id=thi-ap18:47.2><span class=root>vanaṁ nettarasāyanaṁ; </span><br><p id=thi-ap18:47.3><span class=root>Yaṁ sadā bhāti siriyā, </span><br><p id=thi-ap18:47.4><span class=root>sugatābhānurañjitaṁ’. </span><br><p id=thi-ap18:48.1><span class=root>‘Yadā ca piṇḍāya muni, </span><br><p id=thi-ap18:48.2><span class=root>giribbajapuruttamaṁ; </span><br><p id=thi-ap18:48.3><span class=root>Paviṭṭhohaṁ tadāyeva, </span><br><p id=thi-ap18:48.4><span class=root>vanaṁ daṭṭhumupāgamiṁ’. </span><br><p id=thi-ap18:49.1><span class=root>Tadā taṁ phullavipinaṁ, </span><br><p id=thi-ap18:49.2><span class=root>nānābhamarakūjitaṁ; </span><br><p id=thi-ap18:49.3><span class=root>Kokilāgītasahitaṁ, </span><br><p id=thi-ap18:49.4><span class=root>mayūragaṇanaccitaṁ. </span><br><p id=thi-ap18:50.1><span class=root>Appasaddamanākiṇṇaṁ, </span><br><p id=thi-ap18:50.2><span class=root>nānācaṅkamabhūsitaṁ; </span><br><p id=thi-ap18:50.3><span class=root>Kuṭimaṇḍapasaṅkiṇṇaṁ, </span><br><p id=thi-ap18:50.4><span class=root>yogīvaravirājitaṁ. </span><br><p id=thi-ap18:51.1><span class=root>Vicarantī amaññissaṁ, </span><br><p id=thi-ap18:51.2><span class=root>‘saphalaṁ nayanaṁ mama’; </span><br><p id=thi-ap18:51.3><span class=root>Tatthāpi taruṇaṁ bhikkhuṁ, </span><br><p id=thi-ap18:51.4><span class=root>yuttaṁ disvā vicintayiṁ. </span><br><p id=thi-ap18:52.1><span class=root>‘Īdise vipine ramme, </span><br><p id=thi-ap18:52.2><span class=root>ṭhitoyaṁ navayobbane; </span><br><p id=thi-ap18:52.3><span class=root>Vasantamiva kantena, </span><br><p id=thi-ap18:52.4><span class=root>rūpena ca samanvito. </span><br><p id=thi-ap18:53.1><span class=root>Nisinno rukkhamūlamhi, </span><br><p id=thi-ap18:53.2><span class=root>muṇḍo saṅghāṭipāruto; </span><br><p id=thi-ap18:53.3><span class=root>Jhāyate vatayaṁ bhikkhu, </span><br><p id=thi-ap18:53.4><span class=root>hitvā visayajaṁ ratiṁ. </span><br><p id=thi-ap18:54.1><span class=root>Nanu nāma gahaṭṭhena, </span><br><p id=thi-ap18:54.2><span class=root>kāmaṁ bhutvā yathāsukhaṁ; </span><br><p id=thi-ap18:54.3><span class=root>Pacchā jiṇṇena dhammoyaṁ, </span><br><p id=thi-ap18:54.4><span class=root>caritabbo subhaddako’. </span><br><p id=thi-ap18:55.1><span class=root>‘Suññakan’ti viditvāna, </span><br><p id=thi-ap18:55.2><span class=root>‘gandhagehaṁ jinālayaṁ’; </span><br><p id=thi-ap18:55.3><span class=root>Upetvā jinamaddakkhaṁ, </span><br><p id=thi-ap18:55.4><span class=root>udayantaṁva bhākaraṁ. </span><br><p id=thi-ap18:56.1><span class=root>Ekakaṁ sukhamāsīnaṁ, </span><br><p id=thi-ap18:56.2><span class=root>bījamānaṁ varitthiyā; </span><br><p id=thi-ap18:56.3><span class=root>Disvānevaṁ vicintesiṁ, </span><br><p id=thi-ap18:56.4><span class=root>‘nāyaṁ lūkho narāsabho. </span><br><p id=thi-ap18:57.1><span class=root>Sā kaññā kanakābhāsā, </span><br><p id=thi-ap18:57.2><span class=root>padumānanalocanā; </span><br><p id=thi-ap18:57.3><span class=root>Bimboṭṭhī kundadasanā, </span><br><p id=thi-ap18:57.4><span class=root>manonettarasāyanā. </span><br><p id=thi-ap18:58.1><span class=root>Hemadolābhasavanā, </span><br><p id=thi-ap18:58.2><span class=root>kalikākārasutthanī; </span><br><p id=thi-ap18:58.3><span class=root>Vedimajjhāva sussoṇī, </span><br><p id=thi-ap18:58.4><span class=root>rambhoru cārubhūsanā. </span><br><p id=thi-ap18:59.1><span class=root>Rattaṁsakupasambyānā, </span><br><p id=thi-ap18:59.2><span class=root>nīlamaṭṭhanivāsanā; </span><br><p id=thi-ap18:59.3><span class=root>Atappaneyyarūpena, </span><br><p id=thi-ap18:59.4><span class=root>hāsabhāvasamanvitā’. </span><br><p id=thi-ap18:60.1><span class=root>Disvā tamevaṁ cintesiṁ, </span><br><p id=thi-ap18:60.2><span class=root>‘ahoyamabhirūpinī; </span><br><p id=thi-ap18:60.3><span class=root>Na mayānena nettena, </span><br><p id=thi-ap18:60.4><span class=root>diṭṭhapubbā kudācanaṁ’. </span><br><p id=thi-ap18:61.1><span class=root>Tato jarābhibhūtā sā, </span><br><p id=thi-ap18:61.2><span class=root>vivaṇṇā vikatānanā; </span><br><p id=thi-ap18:61.3><span class=root>Bhinnadantā setasirā, </span><br><p id=thi-ap18:61.4><span class=root>salālā vadanāsuci. </span><br><p id=thi-ap18:62.1><span class=root>Saṅkhittakaṇṇā setakkhī, </span><br><p id=thi-ap18:62.2><span class=root>lambāsubhapayodharā; </span><br><p id=thi-ap18:62.3><span class=root>Valivitatasabbaṅgī, </span><br><p id=thi-ap18:62.4><span class=root>sirāvitatadehinī. </span><br><p id=thi-ap18:63.1><span class=root>Nataṅgā daṇḍadutiyā, </span><br><p id=thi-ap18:63.2><span class=root>upphāsulikatā kisā; </span><br><p id=thi-ap18:63.3><span class=root>Pavedhamānā patitā, </span><br><p id=thi-ap18:63.4><span class=root>nissasantī muhuṁ muhuṁ. </span><br><p id=thi-ap18:64.1><span class=root>Tato me āsi saṁvego, </span><br><p id=thi-ap18:64.2><span class=root>abbhuto lomahaṁsano; </span><br><p id=thi-ap18:64.3><span class=root>‘Dhiratthu rūpaṁ asuciṁ, </span><br><p id=thi-ap18:64.4><span class=root>ramante yattha bālisā’. </span><br><p id=thi-ap18:65.1><span class=root>Tadā mahākāruṇiko, </span><br><p id=thi-ap18:65.2><span class=root>disvā saṁviggamānasaṁ; </span><br><p id=thi-ap18:65.3><span class=root>Udaggacitto sugato, </span><br><p id=thi-ap18:65.4><span class=root>imā gāthā abhāsatha. </span><br><p id=thi-ap18:66.1><span class=root>‘Āturaṁ asuciṁ pūtiṁ, </span><br><p id=thi-ap18:66.2><span class=root>passa kheme samussayaṁ; </span><br><p id=thi-ap18:66.3><span class=root>Uggharantaṁ paggharantaṁ, </span><br><p id=thi-ap18:66.4><span class=root>bālānaṁ abhinanditaṁ. </span><br><p id=thi-ap18:67.1><span class=root>Asubhāya cittaṁ bhāvehi, </span><br><p id=thi-ap18:67.2><span class=root>ekaggaṁ susamāhitaṁ; </span><br><p id=thi-ap18:67.3><span class=root>Sati kāyagatā tyatthu, </span><br><p id=thi-ap18:67.4><span class=root>nibbidā bahulā bhava. </span><br><p id=thi-ap18:68.1><span class=root>Yathā idaṁ tathā etaṁ, </span><br><p id=thi-ap18:68.2><span class=root>yathā etaṁ tathā idaṁ; </span><br><p id=thi-ap18:68.3><span class=root>Ajjhattañca bahiddhā ca, </span><br><p id=thi-ap18:68.4><span class=root>kāye chandaṁ virājaya. </span><br><p id=thi-ap18:69.1><span class=root>Animittañca bhāvehi, </span><br><p id=thi-ap18:69.2><span class=root>mānānusayamujjaha; </span><br><p id=thi-ap18:69.3><span class=root>Tato mānābhisamayā, </span><br><p id=thi-ap18:69.4><span class=root>upasantā carissasi. </span><br><p id=thi-ap18:70.1><span class=root>Ye rāgarattānupatanti sotaṁ, </span><br><p id=thi-ap18:70.2><span class=root>Sayaṁ kataṁ makkaṭakova jālaṁ; </span><br><p id=thi-ap18:70.3><span class=root>Etampi chetvāna paribbajanti, </span><br><p id=thi-ap18:70.4><span class=root>Anapekkhino kāmasukhaṁ pahāya’. </span><br><p id=thi-ap18:71.1><span class=root>Tato kallitacittaṁ maṁ, </span><br><p id=thi-ap18:71.2><span class=root>ñatvāna narasārathi; </span><br><p id=thi-ap18:71.3><span class=root>Mahānidānaṁ desesi, </span><br><p id=thi-ap18:71.4><span class=root>suttantaṁ vinayāya me. </span><br><p id=thi-ap18:72.1><span class=root>Sutvā suttantaseṭṭhaṁ taṁ, </span><br><p id=thi-ap18:72.2><span class=root>pubbasaññamanussariṁ; </span><br><p id=thi-ap18:72.3><span class=root>Tattha ṭhitāvahaṁ santī, </span><br><p id=thi-ap18:72.4><span class=root>dhammacakkhuṁ visodhayiṁ. </span><br><p id=thi-ap18:73.1><span class=root>Nipatitvā mahesissa, </span><br><p id=thi-ap18:73.2><span class=root>pādamūlamhi tāvade; </span><br><p id=thi-ap18:73.3><span class=root>Accayaṁ desanatthāya, </span><br><p id=thi-ap18:73.4><span class=root>idaṁ vacanamabraviṁ. </span><br><p id=thi-ap18:74.1><span class=root>‘Namo te sabbadassāvī, </span><br><p id=thi-ap18:74.2><span class=root>namo te karuṇākara; </span><br><p id=thi-ap18:74.3><span class=root>Namo te tiṇṇasaṁsāra, </span><br><p id=thi-ap18:74.4><span class=root>namo te amataṁdada. </span><br><p id=thi-ap18:75.1><span class=root>Diṭṭhigahanapakkhandā, </span><br><p id=thi-ap18:75.2><span class=root>kāmarāgavimohitā; </span><br><p id=thi-ap18:75.3><span class=root>Tayā sammā upāyena, </span><br><p id=thi-ap18:75.4><span class=root>vinītā vinaye ratā. </span><br><p id=thi-ap18:76.1><span class=root>Adassanena vibhogā, </span><br><p id=thi-ap18:76.2><span class=root>tādisānaṁ mahesinaṁ; </span><br><p id=thi-ap18:76.3><span class=root>Anubhonti mahādukkhaṁ, </span><br><p id=thi-ap18:76.4><span class=root>sattā saṁsārasāgare. </span><br><p id=thi-ap18:77.1><span class=root>Yadāhaṁ lokasaraṇaṁ, </span><br><p id=thi-ap18:77.2><span class=root>araṇaṁ araṇantaguṁ; </span><br><p id=thi-ap18:77.3><span class=root>Nāddasāmi adūraṭṭhaṁ, </span><br><p id=thi-ap18:77.4><span class=root>desayāmi tamaccayaṁ. </span><br><p id=thi-ap18:78.1><span class=root>Mahāhitaṁ varadadaṁ, </span><br><p id=thi-ap18:78.2><span class=root>ahitoti visaṅkitā; </span><br><p id=thi-ap18:78.3><span class=root>Nopesiṁ rūpaniratā, </span><br><p id=thi-ap18:78.4><span class=root>desayāmi tamaccayaṁ’. </span><br><p id=thi-ap18:79.1><span class=root>Tadā madhuranigghoso, </span><br><p id=thi-ap18:79.2><span class=root>mahākāruṇiko jino; </span><br><p id=thi-ap18:79.3><span class=root>Avoca tiṭṭha khemeti, </span><br><p id=thi-ap18:79.4><span class=root>siñcanto amatena maṁ. </span><br><p id=thi-ap18:80.1><span class=root>Tadā paṇamya sirasā, </span><br><p id=thi-ap18:80.2><span class=root>katvā ca naṁ padakkhiṇaṁ; </span><br><p id=thi-ap18:80.3><span class=root>Gantvā disvā narapatiṁ, </span><br><p id=thi-ap18:80.4><span class=root>idaṁ vacanamabraviṁ. </span><br><p id=thi-ap18:81.1><span class=root>‘Aho sammā upāyo te, </span><br><p id=thi-ap18:81.2><span class=root>cintitoyamarindama; </span><br><p id=thi-ap18:81.3><span class=root>Vanadassanakāmāya, </span><br><p id=thi-ap18:81.4><span class=root>diṭṭho nibbānato muni. </span><br><p id=thi-ap18:82.1><span class=root>Yadi te ruccate rāja, </span><br><p id=thi-ap18:82.2><span class=root>sāsane tassa tādino; </span><br><p id=thi-ap18:82.3><span class=root>Pabbajissāmi rūpehaṁ, </span><br><p id=thi-ap18:82.4><span class=root>nibbinnā munivāṇinā’. </span><br><p id=thi-ap18:83.1><span class=root>Dutiyaṁ bhāṇavāraṁ. </span><br><p id=thi-ap18:84.1><span class=root>Añjaliṁ paggahetvāna, </span><br><p id=thi-ap18:84.2><span class=root>tadāha sa mahīpati; </span><br><p id=thi-ap18:84.3><span class=root>‘Anujānāmi te bhadde, </span><br><p id=thi-ap18:84.4><span class=root>pabbajjā tava sijjhatu’. </span><br><p id=thi-ap18:85.1><span class=root>Pabbajitvā tadā cāhaṁ, </span><br><p id=thi-ap18:85.2><span class=root>addhamāse upaṭṭhite; </span><br><p id=thi-ap18:85.3><span class=root>Dīpodayañca bhedañca, </span><br><p id=thi-ap18:85.4><span class=root>disvā saṁviggamānasā. </span><br><p id=thi-ap18:86.1><span class=root>Nibbinnā sabbasaṅkhāre, </span><br><p id=thi-ap18:86.2><span class=root>paccayākārakovidā; </span><br><p id=thi-ap18:86.3><span class=root>Caturoghe atikkamma, </span><br><p id=thi-ap18:86.4><span class=root>arahattamapāpuṇiṁ. </span><br><p id=thi-ap18:87.1><span class=root>Iddhīsu ca vasī āsiṁ, </span><br><p id=thi-ap18:87.2><span class=root>dibbāya sotadhātuyā; </span><br><p id=thi-ap18:87.3><span class=root>Cetopariyañāṇassa, </span><br><p id=thi-ap18:87.4><span class=root>vasī cāpi bhavāmahaṁ. </span><br><p id=thi-ap18:88.1><span class=root>Pubbenivāsaṁ jānāmi, </span><br><p id=thi-ap18:88.2><span class=root>dibbacakkhu visodhitaṁ; </span><br><p id=thi-ap18:88.3><span class=root>Sabbāsavā parikkhīṇā, </span><br><p id=thi-ap18:88.4><span class=root>natthi dāni punabbhavo. </span><br><p id=thi-ap18:89.1><span class=root>Atthadhammaniruttīsu, </span><br><p id=thi-ap18:89.2><span class=root>paṭibhāne tatheva ca; </span><br><p id=thi-ap18:89.3><span class=root>Parisuddhaṁ mama ñāṇaṁ, </span><br><p id=thi-ap18:89.4><span class=root>uppannaṁ buddhasāsane. </span><br><p id=thi-ap18:90.1><span class=root>Kusalāhaṁ visuddhīsu, </span><br><p id=thi-ap18:90.2><span class=root>kathāvatthuvisāradā; </span><br><p id=thi-ap18:90.3><span class=root>Abhidhammanayaññū ca, </span><br><p id=thi-ap18:90.4><span class=root>vasippattāmhi sāsane. </span><br><p id=thi-ap18:91.1><span class=root>Tato toraṇavatthusmiṁ, </span><br><p id=thi-ap18:91.2><span class=root>raññā kosalasāminā; </span><br><p id=thi-ap18:91.3><span class=root>Pucchitā nipuṇe pañhe, </span><br><p id=thi-ap18:91.4><span class=root>byākarontī yathātathaṁ. </span><br><p id=thi-ap18:92.1><span class=root>Tadā sa rājā sugataṁ, </span><br><p id=thi-ap18:92.2><span class=root>upasaṅkamma pucchatha; </span><br><p id=thi-ap18:92.3><span class=root>Tatheva buddho byākāsi, </span><br><p id=thi-ap18:92.4><span class=root>yathā te byākatā mayā. </span><br><p id=thi-ap18:93.1><span class=root>Jino tasmiṁ guṇe tuṭṭho, </span><br><p id=thi-ap18:93.2><span class=root>etadagge ṭhapesi maṁ; </span><br><p id=thi-ap18:93.3><span class=root>Mahāpaññānamaggāti, </span><br><p id=thi-ap18:93.4><span class=root>bhikkhunīnaṁ naruttamo. </span><br><p id=thi-ap18:94.1><span class=root>Kilesā jhāpitā mayhaṁ, </span><br><p id=thi-ap18:94.2><span class=root>…pe… </span><br><p id=thi-ap18:94.3><span class=root>viharāmi anāsavā. </span><br><p id=thi-ap18:95.1><span class=root>Svāgataṁ vata me āsi, </span><br><p id=thi-ap18:95.2><span class=root>…pe… </span><br><p id=thi-ap18:95.3><span class=root>kataṁ buddhassa sāsanaṁ. </span><br><p id=thi-ap18:96.1><span class=root>Paṭisambhidā catasso, </span><br><p id=thi-ap18:96.2><span class=root>…pe… </span><br><p id=thi-ap18:96.3><span class=root>kataṁ buddhassa sāsanaṁ”. </span><br><p id=thi-ap18:97.1><span class=root>Itthaṁ sudaṁ khemā bhikkhunī imā gāthāyo abhāsitthāti. </span><br><p id=thi-ap18:98.1><span class=root>Khemātheriyāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>