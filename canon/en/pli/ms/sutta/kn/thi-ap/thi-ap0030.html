<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0029.html>Previous</a><a href=/canon/en/pli/ms/sutta/kn/thi-ap/thi-ap0031.html>Next</a></div><p id=thi-ap30:0.1><span class=root>Therīapadāna </span><br><p id=thi-ap30:0.2><span class=root>Kuṇḍalakesīvagga </span><br><p id=thi-ap30:0.3><span class="root big-bold">10 Yasodharāpamukhaaṭṭhārasabhikkhunīsahassaapadāna </span><br><p id=thi-ap30:1.1><span class=root>Aṭṭhārasasahassāni, </span><br><p id=thi-ap30:1.2><span class=root>bhikkhunī sakyasambhavā; </span><br><p id=thi-ap30:1.3><span class=root>Yasodharāpamukhāni, </span><br><p id=thi-ap30:1.4><span class=root>sambuddhaṁ upasaṅkamuṁ. </span><br><p id=thi-ap30:2.1><span class=root>Aṭṭhārasasahassāni, </span><br><p id=thi-ap30:2.2><span class=root>sabbā honti mahiddhikā; </span><br><p id=thi-ap30:2.3><span class=root>Vandantī munino pāde, </span><br><p id=thi-ap30:2.4><span class=root>ārocenti yathābalaṁ. </span><br><p id=thi-ap30:3.1><span class=root>“Jāti khīṇā jarā byādhi, </span><br><p id=thi-ap30:3.2><span class=root>maraṇañca mahāmuni; </span><br><p id=thi-ap30:3.3><span class=root>Anāsavaṁ padaṁ santaṁ, </span><br><p id=thi-ap30:3.4><span class=root>amataṁ yāma nāyaka. </span><br><p id=thi-ap30:4.1><span class=root>Khalitañce pure atthi, </span><br><p id=thi-ap30:4.2><span class=root>sabbāsampi mahāmuni; </span><br><p id=thi-ap30:4.3><span class=root>Aparādhamajānantī, </span><br><p id=thi-ap30:4.4><span class=root>khama amhaṁ vināyaka”. </span><br><p id=thi-ap30:5.1><span class=root>“Iddhiñcāpi nidassetha, </span><br><p id=thi-ap30:5.2><span class=root>mama sāsanakārikā; </span><br><p id=thi-ap30:5.3><span class=root>Parisānañca sabbāsaṁ, </span><br><p id=thi-ap30:5.4><span class=root>kaṅkhaṁ chindatha yāvatā”. </span><br><p id=thi-ap30:6.1><span class=root>“Yasodharā mahāvīra, </span><br><p id=thi-ap30:6.2><span class=root>manāpā piyadassanā; </span><br><p id=thi-ap30:6.3><span class=root>Sabbā tuyhaṁ mahāvīra, </span><br><p id=thi-ap30:6.4><span class=root>agārasmiṁ pajāpati. </span><br><p id=thi-ap30:7.1><span class=root>Thīnaṁ satasahassānaṁ, </span><br><p id=thi-ap30:7.2><span class=root>navutīnaṁ chaduttari; </span><br><p id=thi-ap30:7.3><span class=root>Agāre te mayaṁ vīra, </span><br><p id=thi-ap30:7.4><span class=root>pāmokkhā sabbā issarā. </span><br><p id=thi-ap30:8.1><span class=root>Rūpācāraguṇūpetā, </span><br><p id=thi-ap30:8.2><span class=root>yobbanaṭṭhā piyaṁvadā; </span><br><p id=thi-ap30:8.3><span class=root>Sabbā no apacāyanti, </span><br><p id=thi-ap30:8.4><span class=root>devatā viya mānusā. </span><br><p id=thi-ap30:9.1><span class=root>Aṭṭhārasasahassāni, </span><br><p id=thi-ap30:9.2><span class=root>sabbā sākiyasambhavā; </span><br><p id=thi-ap30:9.3><span class=root>Yasodharāsahassāni, </span><br><p id=thi-ap30:9.4><span class=root>pāmokkhā issarā tadā. </span><br><p id=thi-ap30:10.1><span class=root>Kāmadhātumatikkamma, </span><br><p id=thi-ap30:10.2><span class=root>saṇṭhitā rūpadhātuyā; </span><br><p id=thi-ap30:10.3><span class=root>Rūpena sadisā natthi, </span><br><p id=thi-ap30:10.4><span class=root>sahassānaṁ mahāmuni”. </span><br><p id=thi-ap30:11.1><span class=root>Sambuddhaṁ abhivādetvā, </span><br><p id=thi-ap30:11.2><span class=root>iddhiṁ dassaṁsu satthuno; </span><br><p id=thi-ap30:11.3><span class=root>Nekā nānāvidhākārā, </span><br><p id=thi-ap30:11.4><span class=root>mahāiddhīpi dassayuṁ. </span><br><p id=thi-ap30:12.1><span class=root>Cakkavāḷasamaṁ kāyaṁ, </span><br><p id=thi-ap30:12.2><span class=root>sīsaṁ uttarato kuru; </span><br><p id=thi-ap30:12.3><span class=root>Ubho pakkhā duve dīpā, </span><br><p id=thi-ap30:12.4><span class=root>jambudīpaṁ sarīrato. </span><br><p id=thi-ap30:13.1><span class=root>Dakkhiṇañca saraṁ piñchaṁ, </span><br><p id=thi-ap30:13.2><span class=root>nānāsākhā tu pattakā; </span><br><p id=thi-ap30:13.3><span class=root>Candañca sūriyañcakkhi, </span><br><p id=thi-ap30:13.4><span class=root>merupabbatato sikhaṁ. </span><br><p id=thi-ap30:14.1><span class=root>Cakkavāḷagiriṁ tuṇḍaṁ, </span><br><p id=thi-ap30:14.2><span class=root>jamburukkhaṁ samūlakaṁ; </span><br><p id=thi-ap30:14.3><span class=root>Bījamānā upāgantvā, </span><br><p id=thi-ap30:14.4><span class=root>vandantī lokanāyakaṁ. </span><br><p id=thi-ap30:15.1><span class=root>Hatthivaṇṇaṁ tathevassaṁ, </span><br><p id=thi-ap30:15.2><span class=root>pabbataṁ jaladhiṁ tathā; </span><br><p id=thi-ap30:15.3><span class=root>Candañca sūriyaṁ meruṁ, </span><br><p id=thi-ap30:15.4><span class=root>sakkavaṇṇañca dassayuṁ. </span><br><p id=thi-ap30:16.1><span class=root>“Yasodharā mayaṁ vīra, </span><br><p id=thi-ap30:16.2><span class=root>pāde vandāma cakkhuma; </span><br><p id=thi-ap30:16.3><span class=root>Tava cirapabhāvena, </span><br><p id=thi-ap30:16.4><span class=root>nipphannā naranāyaka. </span><br><p id=thi-ap30:17.1><span class=root>Iddhīsu ca vasī homa, </span><br><p id=thi-ap30:17.2><span class=root>dibbāya sotadhātuyā; </span><br><p id=thi-ap30:17.3><span class=root>Cetopariyañāṇassa, </span><br><p id=thi-ap30:17.4><span class=root>vasī homa mahāmune. </span><br><p id=thi-ap30:18.1><span class=root>Pubbenivāsaṁ jānāmi, </span><br><p id=thi-ap30:18.2><span class=root>dibbacakkhu visodhitaṁ; </span><br><p id=thi-ap30:18.3><span class=root>Sabbāsavā parikkhīṇā, </span><br><p id=thi-ap30:18.4><span class=root>natthi dāni punabbhavo. </span><br><p id=thi-ap30:19.1><span class=root>Atthadhammaniruttīsu, </span><br><p id=thi-ap30:19.2><span class=root>paṭibhāne tatheva ca; </span><br><p id=thi-ap30:19.3><span class=root>Ñāṇaṁ amhaṁ mahāvīra, </span><br><p id=thi-ap30:19.4><span class=root>uppannaṁ tava santike. </span><br><p id=thi-ap30:20.1><span class=root>Pubbānaṁ lokanāthānaṁ, </span><br><p id=thi-ap30:20.2><span class=root>saṅgamaṁ no nidassitaṁ; </span><br><p id=thi-ap30:20.3><span class=root>Adhikārā bahū amhaṁ, </span><br><p id=thi-ap30:20.4><span class=root>tuyhatthāya mahāmune. </span><br><p id=thi-ap30:21.1><span class=root>Yaṁ amhaṁ pūritaṁ kammaṁ, </span><br><p id=thi-ap30:21.2><span class=root>kusalaṁ sarase mune; </span><br><p id=thi-ap30:21.3><span class=root>Tuyhatthāya mahāvīra, </span><br><p id=thi-ap30:21.4><span class=root>puññānupacitāni no. </span><br><p id=thi-ap30:22.1><span class=root>Abhabbaṭṭhāne vajjetvā, </span><br><p id=thi-ap30:22.2><span class=root>vārayimha anācaraṁ; </span><br><p id=thi-ap30:22.3><span class=root>Tuyhatthāya mahāvīra, </span><br><p id=thi-ap30:22.4><span class=root>cattāni jīvitāni no. </span><br><p id=thi-ap30:23.1><span class=root>Nekakoṭisahassāni, </span><br><p id=thi-ap30:23.2><span class=root>bhariyatthāyadāsi no; </span><br><p id=thi-ap30:23.3><span class=root>Na tattha vimanā homa, </span><br><p id=thi-ap30:23.4><span class=root>tuyhatthāya mahāmune. </span><br><p id=thi-ap30:24.1><span class=root>Nekakoṭisahassāni, </span><br><p id=thi-ap30:24.2><span class=root>upakārāyadāsi no; </span><br><p id=thi-ap30:24.3><span class=root>Na tattha vimanā homa, </span><br><p id=thi-ap30:24.4><span class=root>tuyhatthāya mahāmune. </span><br><p id=thi-ap30:25.1><span class=root>Nekakoṭisahassāni, </span><br><p id=thi-ap30:25.2><span class=root>bhojanatthāyadāsi no; </span><br><p id=thi-ap30:25.3><span class=root>Na tattha vimanā homa, </span><br><p id=thi-ap30:25.4><span class=root>tuyhatthāya mahāmune. </span><br><p id=thi-ap30:26.1><span class=root>Nekakoṭisahassāni, </span><br><p id=thi-ap30:26.2><span class=root>jīvitāni cajimhase; </span><br><p id=thi-ap30:26.3><span class=root>Bhayamokkhaṁ karissāma, </span><br><p id=thi-ap30:26.4><span class=root>jīvitāni cajimhase. </span><br><p id=thi-ap30:27.1><span class=root>Aṅgagate alaṅkāre, </span><br><p id=thi-ap30:27.2><span class=root>vatthe nānāvidhe bahū; </span><br><p id=thi-ap30:27.3><span class=root>Itthibhaṇḍe na gūhāma, </span><br><p id=thi-ap30:27.4><span class=root>tuyhatthāya mahāmune. </span><br><p id=thi-ap30:28.1><span class=root>Dhanadhaññapariccāgaṁ, </span><br><p id=thi-ap30:28.2><span class=root>gāmāni nigamāni ca; </span><br><p id=thi-ap30:28.3><span class=root>Khettaṁ puttā ca dhītā ca, </span><br><p id=thi-ap30:28.4><span class=root>pariccattā mahāmune. </span><br><p id=thi-ap30:29.1><span class=root>Hatthī assā gavā cāpi, </span><br><p id=thi-ap30:29.2><span class=root>dāsiyo paricārikā; </span><br><p id=thi-ap30:29.3><span class=root>Tuyhatthāya mahāvīra, </span><br><p id=thi-ap30:29.4><span class=root>pariccattaṁ asaṅkhiyaṁ. </span><br><p id=thi-ap30:30.1><span class=root>Yaṁ amhe paṭimantesi, </span><br><p id=thi-ap30:30.2><span class=root>‘dānaṁ dassāma yācake’; </span><br><p id=thi-ap30:30.3><span class=root>Vimanaṁ no na passāma, </span><br><p id=thi-ap30:30.4><span class=root>dadato dānamuttamaṁ. </span><br><p id=thi-ap30:31.1><span class=root>Nānāvidhaṁ bahuṁ dukkhaṁ, </span><br><p id=thi-ap30:31.2><span class=root>saṁsāre ca bahubbidhe; </span><br><p id=thi-ap30:31.3><span class=root>Tuyhatthāya mahāvīra, </span><br><p id=thi-ap30:31.4><span class=root>anubhuttaṁ asaṅkhiyaṁ. </span><br><p id=thi-ap30:32.1><span class=root>Sukhappattānumodāma, </span><br><p id=thi-ap30:32.2><span class=root>na ca dukkhesu dummanā; </span><br><p id=thi-ap30:32.3><span class=root>Sabbattha tulitā homa, </span><br><p id=thi-ap30:32.4><span class=root>tuyhatthāya mahāmune. </span><br><p id=thi-ap30:33.1><span class=root>Anumaggena sambuddho, </span><br><p id=thi-ap30:33.2><span class=root>yaṁ dhammaṁ abhinīhari; </span><br><p id=thi-ap30:33.3><span class=root>Anubhotvā sukhaṁ dukkhaṁ, </span><br><p id=thi-ap30:33.4><span class=root>patto bodhiṁ mahāmune. </span><br><p id=thi-ap30:34.1><span class=root>Brahmadevañca sambuddhaṁ, </span><br><p id=thi-ap30:34.2><span class=root>gotamaṁ lokanāyakaṁ; </span><br><p id=thi-ap30:34.3><span class=root>Aññesaṁ lokanāthānaṁ, </span><br><p id=thi-ap30:34.4><span class=root>saṅgamaṁ tehi no bahū. </span><br><p id=thi-ap30:35.1><span class=root>Adhikāraṁ bahuṁ amhe, </span><br><p id=thi-ap30:35.2><span class=root>tuyhatthāya mahāmune; </span><br><p id=thi-ap30:35.3><span class=root>Gavesato buddhadhamme, </span><br><p id=thi-ap30:35.4><span class=root>mayaṁ te paricārikā. </span><br><p id=thi-ap30:36.1><span class=root>Kappe ca satasahasse, </span><br><p id=thi-ap30:36.2><span class=root>caturo ca asaṅkhiye; </span><br><p id=thi-ap30:36.3><span class=root>Dīpaṅkaro mahāvīro, </span><br><p id=thi-ap30:36.4><span class=root>uppajji lokanāyako. </span><br><p id=thi-ap30:37.1><span class=root>Paccantadesavisaye, </span><br><p id=thi-ap30:37.2><span class=root>nimantetvā tathāgataṁ; </span><br><p id=thi-ap30:37.3><span class=root>Tassa āgamanaṁ maggaṁ, </span><br><p id=thi-ap30:37.4><span class=root>sodhenti tuṭṭhamānasā. </span><br><p id=thi-ap30:38.1><span class=root>Tena kālena so āsi, </span><br><p id=thi-ap30:38.2><span class=root>sumedho nāma brāhmaṇo; </span><br><p id=thi-ap30:38.3><span class=root>Maggañca paṭiyādesi, </span><br><p id=thi-ap30:38.4><span class=root>āyato sabbadassino. </span><br><p id=thi-ap30:39.1><span class=root>Tena kālena ahumha, </span><br><p id=thi-ap30:39.2><span class=root>sabbā brāhmaṇasambhavā; </span><br><p id=thi-ap30:39.3><span class=root>Thalūdajāni pupphāni, </span><br><p id=thi-ap30:39.4><span class=root>āharimha samāgamaṁ. </span><br><p id=thi-ap30:40.1><span class=root>Tasmiṁ so samaye buddho, </span><br><p id=thi-ap30:40.2><span class=root>dīpaṅkaro mahāyaso; </span><br><p id=thi-ap30:40.3><span class=root>Viyākāsi mahāvīro, </span><br><p id=thi-ap30:40.4><span class=root>isimuggatamānasaṁ. </span><br><p id=thi-ap30:41.1><span class=root>Calatī ravatī puthavī, </span><br><p id=thi-ap30:41.2><span class=root>saṅkampati sadevake; </span><br><p id=thi-ap30:41.3><span class=root>Tassa kammaṁ pakittente, </span><br><p id=thi-ap30:41.4><span class=root>isimuggatamānasaṁ. </span><br><p id=thi-ap30:42.1><span class=root>Devakaññā manussā ca, </span><br><p id=thi-ap30:42.2><span class=root>mayañcāpi sadevakā; </span><br><p id=thi-ap30:42.3><span class=root>Nānāpūjanīyaṁ bhaṇḍaṁ, </span><br><p id=thi-ap30:42.4><span class=root>pūjayitvāna patthayuṁ. </span><br><p id=thi-ap30:43.1><span class=root>Tesaṁ buddho viyākāsi, </span><br><p id=thi-ap30:43.2><span class=root>jotidīpa sanāmako; </span><br><p id=thi-ap30:43.3><span class=root>‘Ajja ye patthitā atthi, </span><br><p id=thi-ap30:43.4><span class=root>te bhavissanti sammukhā’. </span><br><p id=thi-ap30:44.1><span class=root>Aparimeyye ito kappe, </span><br><p id=thi-ap30:44.2><span class=root>yaṁ no buddho viyākari; </span><br><p id=thi-ap30:44.3><span class=root>Taṁ vācamanumodentā, </span><br><p id=thi-ap30:44.4><span class=root>evaṅkārī ahumha no. </span><br><p id=thi-ap30:45.1><span class=root>Tassa kammassa sukatassa, </span><br><p id=thi-ap30:45.2><span class=root>tassa cittaṁ pasādayuṁ; </span><br><p id=thi-ap30:45.3><span class=root>Devamānusikaṁ yoniṁ, </span><br><p id=thi-ap30:45.4><span class=root>anubhotvā asaṅkhiyaṁ. </span><br><p id=thi-ap30:46.1><span class=root>Sukhadukkhenubhotvāna, </span><br><p id=thi-ap30:46.2><span class=root>devesu mānusesu ca; </span><br><p id=thi-ap30:46.3><span class=root>Pacchime bhave sampatte, </span><br><p id=thi-ap30:46.4><span class=root>jātāmha sākiye kule. </span><br><p id=thi-ap30:47.1><span class=root>Rūpavatī bhogavatī, </span><br><p id=thi-ap30:47.2><span class=root>yasasīlavatī tato; </span><br><p id=thi-ap30:47.3><span class=root>Sabbaṅgasampadā homa, </span><br><p id=thi-ap30:47.4><span class=root>kulesu abhisakkatā. </span><br><p id=thi-ap30:48.1><span class=root>Lābhaṁ silokaṁ sakkāraṁ, </span><br><p id=thi-ap30:48.2><span class=root>lokadhammasamāgamaṁ; </span><br><p id=thi-ap30:48.3><span class=root>Cittañca dukkhitaṁ natthi, </span><br><p id=thi-ap30:48.4><span class=root>vasāma akutobhayā. </span><br><p id=thi-ap30:49.1><span class=root>Vuttañhetaṁ bhagavatā, </span><br><p id=thi-ap30:49.2><span class=root>‘rañño antepure tadā; </span><br><p id=thi-ap30:49.3><span class=root>Khattiyānaṁ pure vīra, </span><br><p id=thi-ap30:49.4><span class=root>upakārañca niddisi. </span><br><p id=thi-ap30:50.1><span class=root>Upakārā ca yā nārī, </span><br><p id=thi-ap30:50.2><span class=root>yā ca nārī sukhe dukhe; </span><br><p id=thi-ap30:50.3><span class=root>Atthakkhāyī ca yā nārī, </span><br><p id=thi-ap30:50.4><span class=root>yā ca nārīnukampikā. </span><br><p id=thi-ap30:51.1><span class=root>Dhammaṁ care sucaritaṁ, </span><br><p id=thi-ap30:51.2><span class=root>na naṁ duccaritaṁ care; </span><br><p id=thi-ap30:51.3><span class=root>Dhammacārī sukhaṁ seti, </span><br><p id=thi-ap30:51.4><span class=root>asmiṁ loke paramhi ca’. </span><br><p id=thi-ap30:52.1><span class=root>Agāraṁ vijahitvāna, </span><br><p id=thi-ap30:52.2><span class=root>pabbajimhanagāriyaṁ; </span><br><p id=thi-ap30:52.3><span class=root>Aḍḍhamāse asampatte, </span><br><p id=thi-ap30:52.4><span class=root>catusaccaṁ phusimha no. </span><br><p id=thi-ap30:53.1><span class=root>Cīvaraṁ piṇḍapātañca, </span><br><p id=thi-ap30:53.2><span class=root>paccayaṁ sayanāsanaṁ; </span><br><p id=thi-ap30:53.3><span class=root>Upanenti bahū amhe, </span><br><p id=thi-ap30:53.4><span class=root>sāgarasseva ūmiyo. </span><br><p id=thi-ap30:54.1><span class=root>Kilesā jhāpitā amhaṁ, </span><br><p id=thi-ap30:54.2><span class=root>bhavā sabbe samūhatā; </span><br><p id=thi-ap30:54.3><span class=root>Nāgīva bandhanaṁ chetvā, </span><br><p id=thi-ap30:54.4><span class=root>viharāma anāsavā. </span><br><p id=thi-ap30:55.1><span class=root>Svāgataṁ vata no āsi, </span><br><p id=thi-ap30:55.2><span class=root>mama buddhassa santike; </span><br><p id=thi-ap30:55.3><span class=root>Tisso vijjā anuppattā, </span><br><p id=thi-ap30:55.4><span class=root>kataṁ buddhassa sāsanaṁ. </span><br><p id=thi-ap30:56.1><span class=root>Paṭisambhidā catasso, </span><br><p id=thi-ap30:56.2><span class=root>vimokkhāpi ca aṭṭhime; </span><br><p id=thi-ap30:56.3><span class=root>Chaḷabhiññā sacchikatā, </span><br><p id=thi-ap30:56.4><span class=root>kataṁ buddhassa sāsanaṁ. </span><br><p id=thi-ap30:57.1><span class=root>Evaṁ bahuvidhaṁ dukkhaṁ, </span><br><p id=thi-ap30:57.2><span class=root>sampattī ca bahubbidhā; </span><br><p id=thi-ap30:57.3><span class=root>Visuddhabhāvaṁ sampattā, </span><br><p id=thi-ap30:57.4><span class=root>labhāma sabbasampadā. </span><br><p id=thi-ap30:58.1><span class=root>Yā dadanti sakattānaṁ, </span><br><p id=thi-ap30:58.2><span class=root>puññatthāya mahesino; </span><br><p id=thi-ap30:58.3><span class=root>Sahāyasampadā honti, </span><br><p id=thi-ap30:58.4><span class=root>nibbānapadamasaṅkhataṁ. </span><br><p id=thi-ap30:59.1><span class=root>Parikkhīṇaṁ atītañca, </span><br><p id=thi-ap30:59.2><span class=root>paccuppannaṁ anāgataṁ; </span><br><p id=thi-ap30:59.3><span class=root>Sabbakammampi no khīṇaṁ, </span><br><p id=thi-ap30:59.4><span class=root>pāde vandāma cakkhuma”. </span><br><p id=thi-ap30:60.1><span class=root>“Nibbānāya vadantīnaṁ, </span><br><p id=thi-ap30:60.2><span class=root>Kiṁ vo vakkhāma uttari; </span><br><p id=thi-ap30:60.3><span class=root>Santasaṅkhatadosañhi, </span><br><p id=thi-ap30:60.4><span class=root>Pappotha amataṁ padaṁ”. </span><br><p id=thi-ap30:61.1><span class=root>Itthaṁ sudaṁ yasodharāpamukhāni aṭṭhārasabhikkhunīsahassāni bhagavato sammukhā imā gāthāyo abhāsitthāti. </span><br><p id=thi-ap30:62.1><span class=root>Yasodharāpamukhaaṭṭhārasabhikkhunīsahassāpadānaṁ dasamaṁ. </span><br><p id=thi-ap30:63.1><span class=root>Kuṇḍalakesīvaggo tatiyo. </span><br><p id=thi-ap30:64.1><span class=root>Tassuddānaṁ </span><br><p id=thi-ap30:65.1><span class=root>Kuṇḍalā gotamī ceva, </span><br><p id=thi-ap30:65.2><span class=root>dhammadinnā ca sakulā; </span><br><p id=thi-ap30:65.3><span class=root>Varanandā ca soṇā ca, </span><br><p id=thi-ap30:65.4><span class=root>kāpilānī yasodharā. </span><br><p id=thi-ap30:66.1><span class=root>Dasasahassabhikkhunī, </span><br><p id=thi-ap30:66.2><span class=root>aṭṭhārasasahassakā; </span><br><p id=thi-ap30:66.3><span class=root>Gāthāsatāni cattāri, </span><br><p id=thi-ap30:66.4><span class=root>cha ca sattatimeva ca. </span><br></main><footer class="container footer"><small><a href=/about/>Contact info</a></small></footer>