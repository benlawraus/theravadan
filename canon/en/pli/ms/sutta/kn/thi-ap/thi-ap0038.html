<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0037.html>Previous</a><a href=/canon/en/pli/ms/sutta/kn/thi-ap/thi-ap0039.html>Next</a></div><p id=thi-ap38:0.1><span class=root>Therīapadāna </span><br><p id=thi-ap38:0.2><span class=root>Khattiyāvagga </span><br><p id=thi-ap38:0.3><span class="root big-bold">8 Puṇṇikātherīapadāna </span><br><p id=thi-ap38:1.1><span class=root>“Vipassino bhagavato, </span><br><p id=thi-ap38:1.2><span class=root>sikhino vessabhussa ca; </span><br><p id=thi-ap38:1.3><span class=root>Kakusandhassa munino, </span><br><p id=thi-ap38:1.4><span class=root>koṇāgamanatādino. </span><br><p id=thi-ap38:2.1><span class=root>Kassapassa ca buddhassa, </span><br><p id=thi-ap38:2.2><span class=root>pabbajitvāna sāsane; </span><br><p id=thi-ap38:2.3><span class=root>Bhikkhunī sīlasampannā, </span><br><p id=thi-ap38:2.4><span class=root>nipakā saṁvutindriyā. </span><br><p id=thi-ap38:3.1><span class=root>Bahussutā dhammadharā, </span><br><p id=thi-ap38:3.2><span class=root>dhammatthapaṭipucchikā; </span><br><p id=thi-ap38:3.3><span class=root>Uggahetā ca dhammānaṁ, </span><br><p id=thi-ap38:3.4><span class=root>sotā payirupāsitā. </span><br><p id=thi-ap38:4.1><span class=root>Desentī janamajjhehaṁ, </span><br><p id=thi-ap38:4.2><span class=root>ahosiṁ jinasāsane; </span><br><p id=thi-ap38:4.3><span class=root>Bāhusaccena tenāhaṁ, </span><br><p id=thi-ap38:4.4><span class=root>pesalā atimaññisaṁ. </span><br><p id=thi-ap38:5.1><span class=root>Pacchime ca bhave dāni, </span><br><p id=thi-ap38:5.2><span class=root>sāvatthiyaṁ puruttame; </span><br><p id=thi-ap38:5.3><span class=root>Anāthapiṇḍino gehe, </span><br><p id=thi-ap38:5.4><span class=root>jātāhaṁ kumbhadāsiyā. </span><br><p id=thi-ap38:6.1><span class=root>Gatā udakahāriyaṁ, </span><br><p id=thi-ap38:6.2><span class=root>sotthiyaṁ dijamaddasaṁ; </span><br><p id=thi-ap38:6.3><span class=root>Sītaṭṭaṁ toyamajjhamhi, </span><br><p id=thi-ap38:6.4><span class=root>taṁ disvā idamabraviṁ. </span><br><p id=thi-ap38:7.1><span class=root>‘Udahārī ahaṁ sīte, </span><br><p id=thi-ap38:7.2><span class=root>sadā udakamotariṁ; </span><br><p id=thi-ap38:7.3><span class=root>Ayyānaṁ daṇḍabhayabhītā, </span><br><p id=thi-ap38:7.4><span class=root>vācādosabhayaṭṭitā. </span><br><p id=thi-ap38:8.1><span class=root>Kassa brāhmaṇa tvaṁ bhīto, </span><br><p id=thi-ap38:8.2><span class=root>sadā udakamotari; </span><br><p id=thi-ap38:8.3><span class=root>Vedhamānehi gattehi, </span><br><p id=thi-ap38:8.4><span class=root>sītaṁ vedayase bhusaṁ’. </span><br><p id=thi-ap38:9.1><span class=root>‘Jānantī vata maṁ bhoti, </span><br><p id=thi-ap38:9.2><span class=root>puṇṇike paripucchasi; </span><br><p id=thi-ap38:9.3><span class=root>Karontaṁ kusalaṁ kammaṁ, </span><br><p id=thi-ap38:9.4><span class=root>rundhantaṁ katapāpakaṁ. </span><br><p id=thi-ap38:10.1><span class=root>Yo ce vuḍḍho daharo vā, </span><br><p id=thi-ap38:10.2><span class=root>pāpakammaṁ pakubbati; </span><br><p id=thi-ap38:10.3><span class=root>Dakābhisiñcanā sopi, </span><br><p id=thi-ap38:10.4><span class=root>pāpakammā pamuccati’. </span><br><p id=thi-ap38:11.1><span class=root>Uttarantassa akkhāsiṁ, </span><br><p id=thi-ap38:11.2><span class=root>dhammatthasaṁhitaṁ padaṁ; </span><br><p id=thi-ap38:11.3><span class=root>Tañca sutvā sa saṁviggo, </span><br><p id=thi-ap38:11.4><span class=root>pabbajitvārahā ahu. </span><br><p id=thi-ap38:12.1><span class=root>Pūrentī ūnakasataṁ, </span><br><p id=thi-ap38:12.2><span class=root>jātā dāsikule yato; </span><br><p id=thi-ap38:12.3><span class=root>Tato puṇṇāti nāmaṁ me, </span><br><p id=thi-ap38:12.4><span class=root>bhujissaṁ maṁ akaṁsu te. </span><br><p id=thi-ap38:13.1><span class=root>Seṭṭhiṁ tatonujānetvā, </span><br><p id=thi-ap38:13.2><span class=root>pabbajiṁ anagāriyaṁ; </span><br><p id=thi-ap38:13.3><span class=root>Na cireneva kālena, </span><br><p id=thi-ap38:13.4><span class=root>arahattamapāpuṇiṁ. </span><br><p id=thi-ap38:14.1><span class=root>Iddhīsu ca vasī homi, </span><br><p id=thi-ap38:14.2><span class=root>dibbāya sotadhātuyā; </span><br><p id=thi-ap38:14.3><span class=root>Cetopariyañāṇassa, </span><br><p id=thi-ap38:14.4><span class=root>vasī homi mahāmune. </span><br><p id=thi-ap38:15.1><span class=root>Pubbenivāsaṁ jānāmi, </span><br><p id=thi-ap38:15.2><span class=root>dibbacakkhu visodhitaṁ; </span><br><p id=thi-ap38:15.3><span class=root>Sabbāsavā parikkhīṇā, </span><br><p id=thi-ap38:15.4><span class=root>natthi dāni punabbhavo. </span><br><p id=thi-ap38:16.1><span class=root>Atthadhammaniruttīsu, </span><br><p id=thi-ap38:16.2><span class=root>paṭibhāne tatheva ca; </span><br><p id=thi-ap38:16.3><span class=root>Ñāṇaṁ me vimalaṁ suddhaṁ, </span><br><p id=thi-ap38:16.4><span class=root>buddhaseṭṭhassa vāhasā. </span><br><p id=thi-ap38:17.1><span class=root>Bhāvanāya mahāpaññā, </span><br><p id=thi-ap38:17.2><span class=root>suteneva sutāvinī; </span><br><p id=thi-ap38:17.3><span class=root>Mānena nīcakulajā, </span><br><p id=thi-ap38:17.4><span class=root>na hi kammaṁ vinassati. </span><br><p id=thi-ap38:18.1><span class=root>Kilesā jhāpitā mayhaṁ, </span><br><p id=thi-ap38:18.2><span class=root>…pe… </span><br><p id=thi-ap38:18.3><span class=root>viharāmi anāsavā. </span><br><p id=thi-ap38:19.1><span class=root>Svāgataṁ vata me āsi, </span><br><p id=thi-ap38:19.2><span class=root>…pe… </span><br><p id=thi-ap38:19.3><span class=root>kataṁ buddhassa sāsanaṁ. </span><br><p id=thi-ap38:20.1><span class=root>Paṭisambhidā catasso, </span><br><p id=thi-ap38:20.2><span class=root>…pe… </span><br><p id=thi-ap38:20.3><span class=root>kataṁ buddhassa sāsanaṁ”. </span><br><p id=thi-ap38:21.1><span class=root>Itthaṁ sudaṁ puṇṇikā bhikkhunī imā gāthāyo abhāsitthāti. </span><br><p id=thi-ap38:22.1><span class=root>Puṇṇikātheriyāpadānaṁ aṭṭhamaṁ. </span><br></main><footer class="container footer"><small><a href=/about/>Contact info</a></small></footer>