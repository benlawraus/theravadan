<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0027.html>Previous</a><a href=/canon/en/pli/ms/sutta/kn/thi-ap/thi-ap0029.html>Next</a></div><p id=thi-ap28:0.1><span class=root>Therīapadāna </span><br><p id=thi-ap28:0.2><span class=root>Kuṇḍalakesīvagga </span><br><p id=thi-ap28:0.3><span class="root big-bold">Yasodharātherīapadāna </span><br><p id=thi-ap28:1.1><span class=root>Ekasmiṁ samaye ramme, </span><br><p id=thi-ap28:1.2><span class=root>iddhe rājagahe pure; </span><br><p id=thi-ap28:1.3><span class=root>Pabbhāramhi varekamhi, </span><br><p id=thi-ap28:1.4><span class=root>vasante naranāyake. </span><br><p id=thi-ap28:2.1><span class=root>Vasantiyā tamhi nagare, </span><br><p id=thi-ap28:2.2><span class=root>ramme bhikkhunupassaye; </span><br><p id=thi-ap28:2.3><span class=root>Yasodharābhikkhuniyā, </span><br><p id=thi-ap28:2.4><span class=root>evaṁ āsi vitakkitaṁ. </span><br><p id=thi-ap28:3.1><span class=root>“Suddhodano mahārājā, </span><br><p id=thi-ap28:3.2><span class=root>gotamī ca pajāpatī; </span><br><p id=thi-ap28:3.3><span class=root>Abhiññātā mahātherā, </span><br><p id=thi-ap28:3.4><span class=root>theriyo ca mahiddhikā. </span><br><p id=thi-ap28:4.1><span class=root>Santiṁ gatāva āsuṁ te, </span><br><p id=thi-ap28:4.2><span class=root>dīpaccīva nirāsavā; </span><br><p id=thi-ap28:4.3><span class=root>Lokanāthe dharanteva, </span><br><p id=thi-ap28:4.4><span class=root>ahampi ca sivaṁ padaṁ. </span><br><p id=thi-ap28:5.1><span class=root>Gamissāmī”ti cintetvā, </span><br><p id=thi-ap28:5.2><span class=root>passantī āyumattano; </span><br><p id=thi-ap28:5.3><span class=root>Passitvā āyusaṅkhāraṁ, </span><br><p id=thi-ap28:5.4><span class=root>tadaheva khayaṁ gataṁ. </span><br><p id=thi-ap28:6.1><span class=root>Pattacīvaramādāya, </span><br><p id=thi-ap28:6.2><span class=root>nikkhamitvā sakassamā; </span><br><p id=thi-ap28:6.3><span class=root>Purakkhatā bhikkhunībhi, </span><br><p id=thi-ap28:6.4><span class=root>satehi sahassehi sā. </span><br><p id=thi-ap28:7.1><span class=root>Mahiddhikā mahāpaññā, </span><br><p id=thi-ap28:7.2><span class=root>sambuddhaṁ upasaṅkami; </span><br><p id=thi-ap28:7.3><span class=root>Sambuddhaṁ abhivādetvā, </span><br><p id=thi-ap28:7.4><span class=root>satthuno cakkalakkhaṇe; </span><br><p id=thi-ap28:7.5><span class=root>Nisinnā ekamantamhi, </span><br><p id=thi-ap28:7.6><span class=root>idaṁ vacanamabravi. </span><br><p id=thi-ap28:8.1><span class=root>“Aṭṭhasattativassāhaṁ, </span><br><p id=thi-ap28:8.2><span class=root>pacchimo vattate vayo; </span><br><p id=thi-ap28:8.3><span class=root>Pabbhāramhi anuppattā, </span><br><p id=thi-ap28:8.4><span class=root>ārocemi mahāmuni. </span><br><p id=thi-ap28:9.1><span class=root>Paripakko vayo mayhaṁ, </span><br><p id=thi-ap28:9.2><span class=root>parittaṁ mama jīvitaṁ; </span><br><p id=thi-ap28:9.3><span class=root>Pahāya vo gamissāmi, </span><br><p id=thi-ap28:9.4><span class=root>kataṁ me saraṇamattano. </span><br><p id=thi-ap28:10.1><span class=root>Vayamhi pacchime kāle, </span><br><p id=thi-ap28:10.2><span class=root>maraṇaṁ uparuddhati; </span><br><p id=thi-ap28:10.3><span class=root>Ajjarattiṁ mahāvīra, </span><br><p id=thi-ap28:10.4><span class=root>pāpuṇissāmi nibbutiṁ. </span><br><p id=thi-ap28:11.1><span class=root>Natthi jāti jarā byādhi, </span><br><p id=thi-ap28:11.2><span class=root>maraṇañca mahāmune; </span><br><p id=thi-ap28:11.3><span class=root>Ajarāmaraṇaṁ puraṁ, </span><br><p id=thi-ap28:11.4><span class=root>gamissāmi asaṅkhataṁ. </span><br><p id=thi-ap28:12.1><span class=root>Yāvatā parisā nāma, </span><br><p id=thi-ap28:12.2><span class=root>samupāsanti satthuno; </span><br><p id=thi-ap28:12.3><span class=root>Aparādhamajānantī, </span><br><p id=thi-ap28:12.4><span class=root>khamantaṁ sammukhā mune. </span><br><p id=thi-ap28:13.1><span class=root>Saṁsaritvā ca saṁsāre, </span><br><p id=thi-ap28:13.2><span class=root>khalitañce mamaṁ tayi; </span><br><p id=thi-ap28:13.3><span class=root>Ārocemi mahāvīra, </span><br><p id=thi-ap28:13.4><span class=root>aparādhaṁ khamassu me”. </span><br><p id=thi-ap28:14.1><span class=root>Sutvāna vacanaṁ tassā, </span><br><p id=thi-ap28:14.2><span class=root>munindo idamabravi; </span><br><p id=thi-ap28:14.3><span class=root>“Kimuttaraṁ te vakkhāmi, </span><br><p id=thi-ap28:14.4><span class=root>nibbānāya vajantiyā. </span><br><p id=thi-ap28:15.1><span class=root>Iddhiñcāpi nidassehi, </span><br><p id=thi-ap28:15.2><span class=root>mama sāsanakārike; </span><br><p id=thi-ap28:15.3><span class=root>Parisānañca sabbāsaṁ, </span><br><p id=thi-ap28:15.4><span class=root>kaṅkhaṁ chindassu yāvatā”. </span><br><p id=thi-ap28:16.1><span class=root>Sutvā taṁ munino vācaṁ, </span><br><p id=thi-ap28:16.2><span class=root>bhikkhunī sā yasodharā; </span><br><p id=thi-ap28:16.3><span class=root>Vanditvā munirājaṁ taṁ, </span><br><p id=thi-ap28:16.4><span class=root>idaṁ vacanamabravi. </span><br><p id=thi-ap28:17.1><span class=root>“Yasodharā ahaṁ vīra, </span><br><p id=thi-ap28:17.2><span class=root>agāre te pajāpati; </span><br><p id=thi-ap28:17.3><span class=root>Sākiyamhi kule jātā, </span><br><p id=thi-ap28:17.4><span class=root>itthiaṅge patiṭṭhitā. </span><br><p id=thi-ap28:18.1><span class=root>Thīnaṁ satasahassānaṁ, </span><br><p id=thi-ap28:18.2><span class=root>navutīnaṁ chaduttari; </span><br><p id=thi-ap28:18.3><span class=root>Agāre te ahaṁ vīra, </span><br><p id=thi-ap28:18.4><span class=root>pāmokkhā sabbā issarā. </span><br><p id=thi-ap28:19.1><span class=root>Rūpācāraguṇūpetā, </span><br><p id=thi-ap28:19.2><span class=root>yobbanaṭṭhā piyaṁvadā; </span><br><p id=thi-ap28:19.3><span class=root>Sabbā maṁ apacāyanti, </span><br><p id=thi-ap28:19.4><span class=root>devatā viya mānusā. </span><br><p id=thi-ap28:20.1><span class=root>Kaññāsatasahassapamukhā, </span><br><p id=thi-ap28:20.2><span class=root>Sakyaputtanivesane; </span><br><p id=thi-ap28:20.3><span class=root>Samānasukhadukkhatā, </span><br><p id=thi-ap28:20.4><span class=root>Devatā viya nandane. </span><br><p id=thi-ap28:21.1><span class=root>Kāmadhātumatikkamma, </span><br><p id=thi-ap28:21.2><span class=root>saṇṭhitā rūpadhātuyā; </span><br><p id=thi-ap28:21.3><span class=root>Rūpena sadisā natthi, </span><br><p id=thi-ap28:21.4><span class=root>ṭhapetvā lokanāyakaṁ”. </span><br><p id=thi-ap28:22.1><span class=root>Sambuddhaṁ abhivādetvā, </span><br><p id=thi-ap28:22.2><span class=root>iddhiṁ dassesi satthuno; </span><br><p id=thi-ap28:22.3><span class=root>Nekā nānāvidhākārā, </span><br><p id=thi-ap28:22.4><span class=root>mahāiddhīpi dassayī. </span><br><p id=thi-ap28:23.1><span class=root>Cakkavāḷasamaṁ kāyaṁ, </span><br><p id=thi-ap28:23.2><span class=root>sīsaṁ uttarato kuru; </span><br><p id=thi-ap28:23.3><span class=root>Ubho pakkhā duve dīpā, </span><br><p id=thi-ap28:23.4><span class=root>jambudīpaṁ sarīrato. </span><br><p id=thi-ap28:24.1><span class=root>Dakkhiṇañca saraṁ piñchaṁ, </span><br><p id=thi-ap28:24.2><span class=root>nānāsākhā tu pattakā; </span><br><p id=thi-ap28:24.3><span class=root>Candañca sūriyañcakkhi, </span><br><p id=thi-ap28:24.4><span class=root>merupabbatato sikhaṁ. </span><br><p id=thi-ap28:25.1><span class=root>Cakkavāḷagiriṁ tuṇḍaṁ, </span><br><p id=thi-ap28:25.2><span class=root>jamburukkhaṁ samūlakaṁ; </span><br><p id=thi-ap28:25.3><span class=root>Bījamānā upāgantvā, </span><br><p id=thi-ap28:25.4><span class=root>vandantī lokanāyakaṁ. </span><br><p id=thi-ap28:26.1><span class=root>Hatthivaṇṇaṁ tathevassaṁ, </span><br><p id=thi-ap28:26.2><span class=root>pabbataṁ jaladhiṁ tathā; </span><br><p id=thi-ap28:26.3><span class=root>Candimaṁ sūriyaṁ meruṁ, </span><br><p id=thi-ap28:26.4><span class=root>sakkavaṇṇañca dassayi. </span><br><p id=thi-ap28:27.1><span class=root>“Yasodharā ahaṁ vīra, </span><br><p id=thi-ap28:27.2><span class=root>pāde vandāmi cakkhuma”; </span><br><p id=thi-ap28:27.3><span class=root>Sahassalokadhātūnaṁ, </span><br><p id=thi-ap28:27.4><span class=root>phullapadmena chādayi. </span><br><p id=thi-ap28:28.1><span class=root>Brahmavaṇṇañca māpetvā, </span><br><p id=thi-ap28:28.2><span class=root>dhammaṁ desesi suññataṁ; </span><br><p id=thi-ap28:28.3><span class=root>“Yasodharā ahaṁ vīra, </span><br><p id=thi-ap28:28.4><span class=root>pāde vandāmi cakkhuma. </span><br><p id=thi-ap28:29.1><span class=root>Iddhīsu ca vasī homi, </span><br><p id=thi-ap28:29.2><span class=root>dibbāya sotadhātuyā; </span><br><p id=thi-ap28:29.3><span class=root>Cetopariyañāṇassa, </span><br><p id=thi-ap28:29.4><span class=root>vasī homi mahāmuni. </span><br><p id=thi-ap28:30.1><span class=root>Pubbenivāsaṁ jānāmi, </span><br><p id=thi-ap28:30.2><span class=root>dibbacakkhu visodhitaṁ; </span><br><p id=thi-ap28:30.3><span class=root>Sabbāsavā parikkhīṇā, </span><br><p id=thi-ap28:30.4><span class=root>natthi dāni punabbhavo. </span><br><p id=thi-ap28:31.1><span class=root>Atthadhammaniruttīsu, </span><br><p id=thi-ap28:31.2><span class=root>paṭibhāne tatheva ca; </span><br><p id=thi-ap28:31.3><span class=root>Ñāṇaṁ mayhaṁ mahāvīra, </span><br><p id=thi-ap28:31.4><span class=root>uppannaṁ tava santike. </span><br><p id=thi-ap28:32.1><span class=root>Pubbānaṁ lokanāthānaṁ, </span><br><p id=thi-ap28:32.2><span class=root>saṅgamaṁ te nidassitaṁ; </span><br><p id=thi-ap28:32.3><span class=root>Adhikāraṁ bahuṁ mayhaṁ, </span><br><p id=thi-ap28:32.4><span class=root>tuyhatthāya mahāmune. </span><br><p id=thi-ap28:33.1><span class=root>Yaṁ mayhaṁ pūritaṁ kammaṁ, </span><br><p id=thi-ap28:33.2><span class=root>Kusalaṁ sarase mune; </span><br><p id=thi-ap28:33.3><span class=root>Tuyhatthāya mahāvīra, </span><br><p id=thi-ap28:33.4><span class=root>Puññaṁ upacitaṁ mayā. </span><br><p id=thi-ap28:34.1><span class=root>Abhabbaṭṭhāne vajjetvā, </span><br><p id=thi-ap28:34.2><span class=root>vārayitvā anācaraṁ; </span><br><p id=thi-ap28:34.3><span class=root>Tuyhatthāya mahāvīra, </span><br><p id=thi-ap28:34.4><span class=root>sañcattaṁ jīvitaṁ mayā. </span><br><p id=thi-ap28:35.1><span class=root>Nekakoṭisahassāni, </span><br><p id=thi-ap28:35.2><span class=root>bhariyatthāyadāsi maṁ; </span><br><p id=thi-ap28:35.3><span class=root>Na tattha vimanā homi, </span><br><p id=thi-ap28:35.4><span class=root>tuyhatthāya mahāmuni. </span><br><p id=thi-ap28:36.1><span class=root>Nekakoṭisahassāni, </span><br><p id=thi-ap28:36.2><span class=root>upakārāyadāsi maṁ; </span><br><p id=thi-ap28:36.3><span class=root>Na tattha vimanā homi, </span><br><p id=thi-ap28:36.4><span class=root>tuyhatthāya mahāmuni. </span><br><p id=thi-ap28:37.1><span class=root>Nekakoṭisahassāni, </span><br><p id=thi-ap28:37.2><span class=root>bhojanatthāyadāsi maṁ; </span><br><p id=thi-ap28:37.3><span class=root>Na tattha vimanā homi, </span><br><p id=thi-ap28:37.4><span class=root>tuyhatthāya mahāmuni. </span><br><p id=thi-ap28:38.1><span class=root>Nekakoṭisahassāni, </span><br><p id=thi-ap28:38.2><span class=root>jīvitāni pariccajiṁ; </span><br><p id=thi-ap28:38.3><span class=root>Bhayamokkhaṁ karissanti, </span><br><p id=thi-ap28:38.4><span class=root>dadāmi mama jīvitaṁ. </span><br><p id=thi-ap28:39.1><span class=root>Aṅgagate alaṅkāre, </span><br><p id=thi-ap28:39.2><span class=root>vatthe nānāvidhe bahū; </span><br><p id=thi-ap28:39.3><span class=root>Itthimaṇḍe na gūhāmi, </span><br><p id=thi-ap28:39.4><span class=root>tuyhatthāya mahāmuni. </span><br><p id=thi-ap28:40.1><span class=root>Dhanadhaññapariccāgaṁ, </span><br><p id=thi-ap28:40.2><span class=root>gāmāni nigamāni ca; </span><br><p id=thi-ap28:40.3><span class=root>Khettaṁ puttā ca dhītā ca, </span><br><p id=thi-ap28:40.4><span class=root>pariccattā mahāmuni. </span><br><p id=thi-ap28:41.1><span class=root>Hatthī assā gavā cāpi, </span><br><p id=thi-ap28:41.2><span class=root>dāsiyo paricārikā; </span><br><p id=thi-ap28:41.3><span class=root>Tuyhatthāya mahāvīra, </span><br><p id=thi-ap28:41.4><span class=root>pariccattā asaṅkhiyā. </span><br><p id=thi-ap28:42.1><span class=root>Yaṁ mayhaṁ paṭimantesi, </span><br><p id=thi-ap28:42.2><span class=root>dānaṁ dassāmi yācake; </span><br><p id=thi-ap28:42.3><span class=root>Vimanaṁ me na passāmi, </span><br><p id=thi-ap28:42.4><span class=root>dadato dānamuttamaṁ. </span><br><p id=thi-ap28:43.1><span class=root>Nānāvidhaṁ bahuṁ dukkhaṁ, </span><br><p id=thi-ap28:43.2><span class=root>saṁsāre ca bahubbidhe; </span><br><p id=thi-ap28:43.3><span class=root>Tuyhatthāya mahāvīra, </span><br><p id=thi-ap28:43.4><span class=root>anubhuttaṁ asaṅkhiyaṁ. </span><br><p id=thi-ap28:44.1><span class=root>Sukhappattānumodāmi, </span><br><p id=thi-ap28:44.2><span class=root>na ca dukkhesu dummanā; </span><br><p id=thi-ap28:44.3><span class=root>Sabbattha tulitā homi, </span><br><p id=thi-ap28:44.4><span class=root>tuyhatthāya mahāmuni. </span><br><p id=thi-ap28:45.1><span class=root>Anumaggena sambuddho, </span><br><p id=thi-ap28:45.2><span class=root>yaṁ dhammaṁ abhinīhari; </span><br><p id=thi-ap28:45.3><span class=root>Anubhotvā sukhaṁ dukkhaṁ, </span><br><p id=thi-ap28:45.4><span class=root>patto bodhiṁ mahāmuni. </span><br><p id=thi-ap28:46.1><span class=root>Brahmadevañca sambuddhaṁ, </span><br><p id=thi-ap28:46.2><span class=root>gotamaṁ lokanāyakaṁ; </span><br><p id=thi-ap28:46.3><span class=root>Aññesaṁ lokanāthānaṁ, </span><br><p id=thi-ap28:46.4><span class=root>saṅgamaṁ te bahuṁ mayā. </span><br><p id=thi-ap28:47.1><span class=root>Adhikāraṁ bahuṁ mayhaṁ, </span><br><p id=thi-ap28:47.2><span class=root>tuyhatthāya mahāmuni; </span><br><p id=thi-ap28:47.3><span class=root>Gavesato buddhadhamme, </span><br><p id=thi-ap28:47.4><span class=root>ahaṁ te paricārikā. </span><br><p id=thi-ap28:48.1><span class=root>Kappe ca satasahasse, </span><br><p id=thi-ap28:48.2><span class=root>caturo ca asaṅkhiye; </span><br><p id=thi-ap28:48.3><span class=root>Dīpaṅkaro mahāvīro, </span><br><p id=thi-ap28:48.4><span class=root>uppajji lokanāyako. </span><br><p id=thi-ap28:49.1><span class=root>Paccantadesavisaye, </span><br><p id=thi-ap28:49.2><span class=root>nimantetvā tathāgataṁ; </span><br><p id=thi-ap28:49.3><span class=root>Tassa āgamanaṁ maggaṁ, </span><br><p id=thi-ap28:49.4><span class=root>sodhenti tuṭṭhamānasā. </span><br><p id=thi-ap28:50.1><span class=root>Tena kālena so āsi, </span><br><p id=thi-ap28:50.2><span class=root>sumedho nāma brāhmaṇo; </span><br><p id=thi-ap28:50.3><span class=root>Maggañca paṭiyādesi, </span><br><p id=thi-ap28:50.4><span class=root>āyato sabbadassino. </span><br><p id=thi-ap28:51.1><span class=root>Tena kālenahaṁ āsiṁ, </span><br><p id=thi-ap28:51.2><span class=root>kaññā brāhmaṇasambhavā; </span><br><p id=thi-ap28:51.3><span class=root>Sumittā nāma nāmena, </span><br><p id=thi-ap28:51.4><span class=root>upagacchiṁ samāgamaṁ. </span><br><p id=thi-ap28:52.1><span class=root>Aṭṭha uppalahatthāni, </span><br><p id=thi-ap28:52.2><span class=root>pūjanatthāya satthuno; </span><br><p id=thi-ap28:52.3><span class=root>Ādāya janasammajjhe, </span><br><p id=thi-ap28:52.4><span class=root>addasaṁ isimuggataṁ. </span><br><p id=thi-ap28:53.1><span class=root>Cirānugataṁ dayitaṁ, </span><br><p id=thi-ap28:53.2><span class=root>atikkantaṁ manoharaṁ; </span><br><p id=thi-ap28:53.3><span class=root>Disvā tadā amaññissaṁ, </span><br><p id=thi-ap28:53.4><span class=root>saphalaṁ jīvitaṁ mama. </span><br><p id=thi-ap28:54.1><span class=root>Parakkamaṁ taṁ saphalaṁ, </span><br><p id=thi-ap28:54.2><span class=root>addasaṁ isino tadā; </span><br><p id=thi-ap28:54.3><span class=root>Pubbakammena sambuddhe, </span><br><p id=thi-ap28:54.4><span class=root>cittañcāpi pasīdi me. </span><br><p id=thi-ap28:55.1><span class=root>Bhiyyo cittaṁ pasādesiṁ, </span><br><p id=thi-ap28:55.2><span class=root>ise uggatamānase; </span><br><p id=thi-ap28:55.3><span class=root>Deyyaṁ aññaṁ na passāmi, </span><br><p id=thi-ap28:55.4><span class=root>demi pupphāni te isi. </span><br><p id=thi-ap28:56.1><span class=root>‘Pañca hatthā tava hontu, </span><br><p id=thi-ap28:56.2><span class=root>tayo hontu mamaṁ ise; </span><br><p id=thi-ap28:56.3><span class=root>Tena saddhiṁ samā hontu, </span><br><p id=thi-ap28:56.4><span class=root>bodhatthāya tavaṁ ise’. </span><br><p id=thi-ap28:57.1><span class=root>Catutthaṁ bhāṇavāraṁ. </span><br><p id=thi-ap28:58.1><span class=root>Isi gahetvā pupphāni, </span><br><p id=thi-ap28:58.2><span class=root>āgacchantaṁ mahāyasaṁ; </span><br><p id=thi-ap28:58.3><span class=root>Pūjesi janasammajjhe, </span><br><p id=thi-ap28:58.4><span class=root>bodhatthāya mahāisi. </span><br><p id=thi-ap28:59.1><span class=root>Passitvā janasammajjhe, </span><br><p id=thi-ap28:59.2><span class=root>dīpaṅkaro mahāmuni; </span><br><p id=thi-ap28:59.3><span class=root>Viyākāsi mahāvīro, </span><br><p id=thi-ap28:59.4><span class=root>isi muggatamānasaṁ. </span><br><p id=thi-ap28:60.1><span class=root>Aparimeyye ito kappe, </span><br><p id=thi-ap28:60.2><span class=root>dīpaṅkaro mahāmuni; </span><br><p id=thi-ap28:60.3><span class=root>Mama kammaṁ viyākāsi, </span><br><p id=thi-ap28:60.4><span class=root>ujubhāvaṁ mahāmuni. </span><br><p id=thi-ap28:61.1><span class=root>‘Samacittā samakammā, </span><br><p id=thi-ap28:61.2><span class=root>samakārī bhavissati; </span><br><p id=thi-ap28:61.3><span class=root>Piyā hessati kammena, </span><br><p id=thi-ap28:61.4><span class=root>tuyhatthāya mahāisi. </span><br><p id=thi-ap28:62.1><span class=root>Sudassanā supiyā ca, </span><br><p id=thi-ap28:62.2><span class=root>manāpā piyavādinī; </span><br><p id=thi-ap28:62.3><span class=root>Tassa dhammesu dāyādā, </span><br><p id=thi-ap28:62.4><span class=root>viharissati iddhikā. </span><br><p id=thi-ap28:63.1><span class=root>Yathāpi bhaṇḍasāmuggaṁ, </span><br><p id=thi-ap28:63.2><span class=root>anurakkhati sāmino; </span><br><p id=thi-ap28:63.3><span class=root>Evaṁ kusaladhammānaṁ, </span><br><p id=thi-ap28:63.4><span class=root>anurakkhissate ayaṁ. </span><br><p id=thi-ap28:64.1><span class=root>Tassa te anukampantī, </span><br><p id=thi-ap28:64.2><span class=root>pūrayissati pāramī; </span><br><p id=thi-ap28:64.3><span class=root>Sīhova pañjaraṁ bhetvā, </span><br><p id=thi-ap28:64.4><span class=root>pāpuṇissati bodhiyaṁ’. </span><br><p id=thi-ap28:65.1><span class=root>Aparimeyye ito kappe, </span><br><p id=thi-ap28:65.2><span class=root>yaṁ maṁ buddho viyākarī; </span><br><p id=thi-ap28:65.3><span class=root>Taṁ vācaṁ anumodentī, </span><br><p id=thi-ap28:65.4><span class=root>evaṅkārī bhaviṁ ahaṁ. </span><br><p id=thi-ap28:66.1><span class=root>Tassa kammassa sukatassa, </span><br><p id=thi-ap28:66.2><span class=root>tattha cittaṁ pasādayiṁ; </span><br><p id=thi-ap28:66.3><span class=root>Devamanussakaṁ yoniṁ, </span><br><p id=thi-ap28:66.4><span class=root>anubhotvā asaṅkhiyaṁ. </span><br><p id=thi-ap28:67.1><span class=root>Sukhadukkhenubhotvāhaṁ, </span><br><p id=thi-ap28:67.2><span class=root>devesu mānusesu ca; </span><br><p id=thi-ap28:67.3><span class=root>Pacchime bhave sampatte, </span><br><p id=thi-ap28:67.4><span class=root>ajāyiṁ sākiye kule. </span><br><p id=thi-ap28:68.1><span class=root>Rūpavatī bhogavatī, </span><br><p id=thi-ap28:68.2><span class=root>yasasīlavatī tato; </span><br><p id=thi-ap28:68.3><span class=root>Sabbaṅgasampadā homi, </span><br><p id=thi-ap28:68.4><span class=root>kulesu abhisakkatā. </span><br><p id=thi-ap28:69.1><span class=root>Lābhaṁ silokaṁ sakkāraṁ, </span><br><p id=thi-ap28:69.2><span class=root>lokadhammasamāgamaṁ; </span><br><p id=thi-ap28:69.3><span class=root>Cittañca dukkhitaṁ natthi, </span><br><p id=thi-ap28:69.4><span class=root>vasāmi akutobhayā. </span><br><p id=thi-ap28:70.1><span class=root>Vuttañhetaṁ bhagavatā, </span><br><p id=thi-ap28:70.2><span class=root>‘rañño antepure tadā; </span><br><p id=thi-ap28:70.3><span class=root>Khattiyānaṁ pure vīra, </span><br><p id=thi-ap28:70.4><span class=root>upakārañca niddisi. </span><br><p id=thi-ap28:71.1><span class=root>Upakārā ca yā nārī, </span><br><p id=thi-ap28:71.2><span class=root>yā ca nārī sukhe dukhe; </span><br><p id=thi-ap28:71.3><span class=root>Atthakkhāyī ca yā nārī, </span><br><p id=thi-ap28:71.4><span class=root>yā ca nārīnukampikā’. </span><br><p id=thi-ap28:72.1><span class=root>Pañcakoṭisatā buddhā, </span><br><p id=thi-ap28:72.2><span class=root>navakoṭisatāni ca; </span><br><p id=thi-ap28:72.3><span class=root>Etesaṁ devadevānaṁ, </span><br><p id=thi-ap28:72.4><span class=root>mahādānaṁ pavattayiṁ. </span><br><p id=thi-ap28:73.1><span class=root>Adhikāraṁ mahā mayhaṁ, </span><br><p id=thi-ap28:73.2><span class=root>dhammarāja suṇohi me; </span><br><p id=thi-ap28:73.3><span class=root>Ekādasakoṭisatā, </span><br><p id=thi-ap28:73.4><span class=root>buddhā dvādasa koṭiyo. </span><br><p id=thi-ap28:74.1><span class=root>Etesaṁ devadevānaṁ, </span><br><p id=thi-ap28:74.2><span class=root>mahādānaṁ pavattayiṁ; </span><br><p id=thi-ap28:74.3><span class=root>Adhikāraṁ mahā mayhaṁ, </span><br><p id=thi-ap28:74.4><span class=root>dhammarāja suṇohi me. </span><br><p id=thi-ap28:75.1><span class=root>Vīsakoṭisatā buddhā, </span><br><p id=thi-ap28:75.2><span class=root>tiṁsakoṭisatāni ca; </span><br><p id=thi-ap28:75.3><span class=root>Etesaṁ devadevānaṁ, </span><br><p id=thi-ap28:75.4><span class=root>mahādānaṁ pavattayiṁ. </span><br><p id=thi-ap28:76.1><span class=root>Adhikāraṁ mahā mayhaṁ, </span><br><p id=thi-ap28:76.2><span class=root>dhammarāja suṇohi me; </span><br><p id=thi-ap28:76.3><span class=root>Cattālīsakoṭisatā, </span><br><p id=thi-ap28:76.4><span class=root>paññāsa koṭisatāni ca. </span><br><p id=thi-ap28:77.1><span class=root>Etesaṁ devadevānaṁ, </span><br><p id=thi-ap28:77.2><span class=root>mahādānaṁ pavattayiṁ; </span><br><p id=thi-ap28:77.3><span class=root>Adhikāraṁ mahā mayhaṁ, </span><br><p id=thi-ap28:77.4><span class=root>dhammarāja suṇohi me. </span><br><p id=thi-ap28:78.1><span class=root>Saṭṭhikoṭisatā buddhā, </span><br><p id=thi-ap28:78.2><span class=root>sattatikoṭisatāni ca; </span><br><p id=thi-ap28:78.3><span class=root>Etesaṁ devadevānaṁ, </span><br><p id=thi-ap28:78.4><span class=root>mahādānaṁ pavattayiṁ. </span><br><p id=thi-ap28:79.1><span class=root>Adhikāraṁ mahā mayhaṁ, </span><br><p id=thi-ap28:79.2><span class=root>dhammarāja suṇohi me; </span><br><p id=thi-ap28:79.3><span class=root>Asītikoṭisatā buddhā, </span><br><p id=thi-ap28:79.4><span class=root>navutikoṭisatāni ca. </span><br><p id=thi-ap28:80.1><span class=root>Etesaṁ devadevānaṁ, </span><br><p id=thi-ap28:80.2><span class=root>mahādānaṁ pavattayiṁ; </span><br><p id=thi-ap28:80.3><span class=root>Adhikāraṁ mahā mayhaṁ, </span><br><p id=thi-ap28:80.4><span class=root>dhammarāja suṇohi me. </span><br><p id=thi-ap28:81.1><span class=root>Koṭisatasahassāni, </span><br><p id=thi-ap28:81.2><span class=root>honti lokagganāyakā; </span><br><p id=thi-ap28:81.3><span class=root>Etesaṁ devadevānaṁ, </span><br><p id=thi-ap28:81.4><span class=root>mahādānaṁ pavattayiṁ. </span><br><p id=thi-ap28:82.1><span class=root>Adhikāraṁ mahā mayhaṁ, </span><br><p id=thi-ap28:82.2><span class=root>dhammarāja suṇohi me; </span><br><p id=thi-ap28:82.3><span class=root>Navakoṭisahassāni, </span><br><p id=thi-ap28:82.4><span class=root>apare lokanāyakā. </span><br><p id=thi-ap28:83.1><span class=root>Etesaṁ devadevānaṁ, </span><br><p id=thi-ap28:83.2><span class=root>mahādānaṁ pavattayiṁ; </span><br><p id=thi-ap28:83.3><span class=root>Adhikāraṁ mahā mayhaṁ, </span><br><p id=thi-ap28:83.4><span class=root>dhammarāja suṇohi me. </span><br><p id=thi-ap28:84.1><span class=root>Koṭisatasahassāni, </span><br><p id=thi-ap28:84.2><span class=root>pañcāsītimahesinaṁ; </span><br><p id=thi-ap28:84.3><span class=root>Pañcāsītikoṭisatā, </span><br><p id=thi-ap28:84.4><span class=root>sattatiṁsā ca koṭiyo. </span><br><p id=thi-ap28:85.1><span class=root>Etesaṁ devadevānaṁ, </span><br><p id=thi-ap28:85.2><span class=root>mahādānaṁ pavattayiṁ; </span><br><p id=thi-ap28:85.3><span class=root>Adhikāraṁ mahā mayhaṁ, </span><br><p id=thi-ap28:85.4><span class=root>dhammarāja suṇohi me. </span><br><p id=thi-ap28:86.1><span class=root>Paccekabuddhā vītarāgā, </span><br><p id=thi-ap28:86.2><span class=root>aṭṭhaṭṭhamakakoṭiyo; </span><br><p id=thi-ap28:86.3><span class=root>Adhikāraṁ mahā mayhaṁ, </span><br><p id=thi-ap28:86.4><span class=root>dhammarāja suṇohi me. </span><br><p id=thi-ap28:87.1><span class=root>Khīṇāsavā vītamalā, </span><br><p id=thi-ap28:87.2><span class=root>asaṅkhiyā buddhasāvakā; </span><br><p id=thi-ap28:87.3><span class=root>Adhikāraṁ mahā mayhaṁ, </span><br><p id=thi-ap28:87.4><span class=root>dhammarāja suṇohi me. </span><br><p id=thi-ap28:88.1><span class=root>Evaṁ dhamme suciṇṇānaṁ, </span><br><p id=thi-ap28:88.2><span class=root>sadā dhammassa cārinaṁ; </span><br><p id=thi-ap28:88.3><span class=root>Dhammacārī sukhaṁ seti, </span><br><p id=thi-ap28:88.4><span class=root>asmiṁ loke paramhi ca. </span><br><p id=thi-ap28:89.1><span class=root>Dhammaṁ care sucaritaṁ, </span><br><p id=thi-ap28:89.2><span class=root>na naṁ duccaritaṁ care; </span><br><p id=thi-ap28:89.3><span class=root>Dhammacārī sukhaṁ seti, </span><br><p id=thi-ap28:89.4><span class=root>asmiṁ loke paramhi ca. </span><br><p id=thi-ap28:90.1><span class=root>Nibbinditvāna saṁsāre, </span><br><p id=thi-ap28:90.2><span class=root>pabbajiṁ anagāriyaṁ; </span><br><p id=thi-ap28:90.3><span class=root>Sahassaparivārena, </span><br><p id=thi-ap28:90.4><span class=root>pabbajitvā akiñcanā. </span><br><p id=thi-ap28:91.1><span class=root>Agāraṁ vijahitvāna, </span><br><p id=thi-ap28:91.2><span class=root>pabbajiṁ anagāriyaṁ; </span><br><p id=thi-ap28:91.3><span class=root>Aḍḍhamāse asampatte, </span><br><p id=thi-ap28:91.4><span class=root>catusaccamapāpuṇiṁ. </span><br><p id=thi-ap28:92.1><span class=root>Cīvaraṁ piṇḍapātañca, </span><br><p id=thi-ap28:92.2><span class=root>paccayaṁ sayanāsanaṁ; </span><br><p id=thi-ap28:92.3><span class=root>Upanenti bahū janā, </span><br><p id=thi-ap28:92.4><span class=root>sāgareyeva ūmiyo. </span><br><p id=thi-ap28:93.1><span class=root>Kilesā jhāpitā mayhaṁ, </span><br><p id=thi-ap28:93.2><span class=root>…pe… </span><br><p id=thi-ap28:93.3><span class=root>viharāmi anāsavā. </span><br><p id=thi-ap28:94.1><span class=root>Svāgataṁ vata me āsi, </span><br><p id=thi-ap28:94.2><span class=root>…pe… </span><br><p id=thi-ap28:94.3><span class=root>kataṁ buddhassa sāsanaṁ. </span><br><p id=thi-ap28:95.1><span class=root>Paṭisambhidā catasso, </span><br><p id=thi-ap28:95.2><span class=root>…pe… </span><br><p id=thi-ap28:95.3><span class=root>kataṁ buddhassa sāsanaṁ. </span><br><p id=thi-ap28:96.1><span class=root>Evaṁ bahuvidhaṁ dukkhaṁ, </span><br><p id=thi-ap28:96.2><span class=root>sampattī ca bahubbidhā; </span><br><p id=thi-ap28:96.3><span class=root>Visuddhibhāvaṁ sampattā, </span><br><p id=thi-ap28:96.4><span class=root>labhāmi sabbasampadā. </span><br><p id=thi-ap28:97.1><span class=root>Yā dadāti sakattānaṁ, </span><br><p id=thi-ap28:97.2><span class=root>puññatthāya mahesino; </span><br><p id=thi-ap28:97.3><span class=root>Sahāyasampadā honti, </span><br><p id=thi-ap28:97.4><span class=root>nibbānapadamasaṅkhataṁ. </span><br><p id=thi-ap28:98.1><span class=root>Parikkhīṇaṁ atītañca, </span><br><p id=thi-ap28:98.2><span class=root>Paccuppannaṁ anāgataṁ; </span><br><p id=thi-ap28:98.3><span class=root>Sabbakammaṁ mamaṁ khīṇaṁ, </span><br><p id=thi-ap28:98.4><span class=root>Pāde vandāmi cakkhuma”. </span><br><p id=thi-ap28:99.1><span class=root>Itthaṁ sudaṁ yasodharā bhikkhunī bhagavato sammukhā imā gāthāyo abhāsitthāti. </span><br><p id=thi-ap28:100.1><span class=root>Yasodharātheriyāpadānaṁ aṭṭhamaṁ. </span><br></main><footer class="container footer"><small><a href=/about>Contact info</a></small></footer>