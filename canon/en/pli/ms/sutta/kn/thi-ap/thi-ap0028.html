<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0027.html>Previous</a><a href=/canon/en/pli/ms/sutta/kn/thi-ap/thi-ap0029.html>Next</a></div><p><div class=verse-container id=thi-ap28:0.1><span>Therīapadāna </span></div><p><div class=verse-container id=thi-ap28:0.2><span>Kuṇḍalakesīvagga </span></div><p><div class=verse-container id=thi-ap28:0.3><span class=big-bold>Yasodharātherīapadāna </span></div><p><div class=verse-container id=thi-ap28:1.1><span>Ekasmiṁ samaye ramme, </span></div><p><div class=verse-container id=thi-ap28:1.2><span>iddhe rājagahe pure; </span></div><p><div class=verse-container id=thi-ap28:1.3><span>Pabbhāramhi varekamhi, </span></div><p><div class=verse-container id=thi-ap28:1.4><span>vasante naranāyake. </span></div><p><div class=verse-container id=thi-ap28:2.1><span>Vasantiyā tamhi nagare, </span></div><p><div class=verse-container id=thi-ap28:2.2><span>ramme bhikkhunupassaye; </span></div><p><div class=verse-container id=thi-ap28:2.3><span>Yasodharābhikkhuniyā, </span></div><p><div class=verse-container id=thi-ap28:2.4><span>evaṁ āsi vitakkitaṁ. </span></div><p><div class=verse-container id=thi-ap28:3.1><span>“Suddhodano mahārājā, </span></div><p><div class=verse-container id=thi-ap28:3.2><span>gotamī ca pajāpatī; </span></div><p><div class=verse-container id=thi-ap28:3.3><span>Abhiññātā mahātherā, </span></div><p><div class=verse-container id=thi-ap28:3.4><span>theriyo ca mahiddhikā. </span></div><p><div class=verse-container id=thi-ap28:4.1><span>Santiṁ gatāva āsuṁ te, </span></div><p><div class=verse-container id=thi-ap28:4.2><span>dīpaccīva nirāsavā; </span></div><p><div class=verse-container id=thi-ap28:4.3><span>Lokanāthe dharanteva, </span></div><p><div class=verse-container id=thi-ap28:4.4><span>ahampi ca sivaṁ padaṁ. </span></div><p><div class=verse-container id=thi-ap28:5.1><span>Gamissāmī”ti cintetvā, </span></div><p><div class=verse-container id=thi-ap28:5.2><span>passantī āyumattano; </span></div><p><div class=verse-container id=thi-ap28:5.3><span>Passitvā āyusaṅkhāraṁ, </span></div><p><div class=verse-container id=thi-ap28:5.4><span>tadaheva khayaṁ gataṁ. </span></div><p><div class=verse-container id=thi-ap28:6.1><span>Pattacīvaramādāya, </span></div><p><div class=verse-container id=thi-ap28:6.2><span>nikkhamitvā sakassamā; </span></div><p><div class=verse-container id=thi-ap28:6.3><span>Purakkhatā bhikkhunībhi, </span></div><p><div class=verse-container id=thi-ap28:6.4><span>satehi sahassehi sā. </span></div><p><div class=verse-container id=thi-ap28:7.1><span>Mahiddhikā mahāpaññā, </span></div><p><div class=verse-container id=thi-ap28:7.2><span>sambuddhaṁ upasaṅkami; </span></div><p><div class=verse-container id=thi-ap28:7.3><span>Sambuddhaṁ abhivādetvā, </span></div><p><div class=verse-container id=thi-ap28:7.4><span>satthuno cakkalakkhaṇe; </span></div><p><div class=verse-container id=thi-ap28:7.5><span>Nisinnā ekamantamhi, </span></div><p><div class=verse-container id=thi-ap28:7.6><span>idaṁ vacanamabravi. </span></div><p><div class=verse-container id=thi-ap28:8.1><span>“Aṭṭhasattativassāhaṁ, </span></div><p><div class=verse-container id=thi-ap28:8.2><span>pacchimo vattate vayo; </span></div><p><div class=verse-container id=thi-ap28:8.3><span>Pabbhāramhi anuppattā, </span></div><p><div class=verse-container id=thi-ap28:8.4><span>ārocemi mahāmuni. </span></div><p><div class=verse-container id=thi-ap28:9.1><span>Paripakko vayo mayhaṁ, </span></div><p><div class=verse-container id=thi-ap28:9.2><span>parittaṁ mama jīvitaṁ; </span></div><p><div class=verse-container id=thi-ap28:9.3><span>Pahāya vo gamissāmi, </span></div><p><div class=verse-container id=thi-ap28:9.4><span>kataṁ me saraṇamattano. </span></div><p><div class=verse-container id=thi-ap28:10.1><span>Vayamhi pacchime kāle, </span></div><p><div class=verse-container id=thi-ap28:10.2><span>maraṇaṁ uparuddhati; </span></div><p><div class=verse-container id=thi-ap28:10.3><span>Ajjarattiṁ mahāvīra, </span></div><p><div class=verse-container id=thi-ap28:10.4><span>pāpuṇissāmi nibbutiṁ. </span></div><p><div class=verse-container id=thi-ap28:11.1><span>Natthi jāti jarā byādhi, </span></div><p><div class=verse-container id=thi-ap28:11.2><span>maraṇañca mahāmune; </span></div><p><div class=verse-container id=thi-ap28:11.3><span>Ajarāmaraṇaṁ puraṁ, </span></div><p><div class=verse-container id=thi-ap28:11.4><span>gamissāmi asaṅkhataṁ. </span></div><p><div class=verse-container id=thi-ap28:12.1><span>Yāvatā parisā nāma, </span></div><p><div class=verse-container id=thi-ap28:12.2><span>samupāsanti satthuno; </span></div><p><div class=verse-container id=thi-ap28:12.3><span>Aparādhamajānantī, </span></div><p><div class=verse-container id=thi-ap28:12.4><span>khamantaṁ sammukhā mune. </span></div><p><div class=verse-container id=thi-ap28:13.1><span>Saṁsaritvā ca saṁsāre, </span></div><p><div class=verse-container id=thi-ap28:13.2><span>khalitañce mamaṁ tayi; </span></div><p><div class=verse-container id=thi-ap28:13.3><span>Ārocemi mahāvīra, </span></div><p><div class=verse-container id=thi-ap28:13.4><span>aparādhaṁ khamassu me”. </span></div><p><div class=verse-container id=thi-ap28:14.1><span>Sutvāna vacanaṁ tassā, </span></div><p><div class=verse-container id=thi-ap28:14.2><span>munindo idamabravi; </span></div><p><div class=verse-container id=thi-ap28:14.3><span>“Kimuttaraṁ te vakkhāmi, </span></div><p><div class=verse-container id=thi-ap28:14.4><span>nibbānāya vajantiyā. </span></div><p><div class=verse-container id=thi-ap28:15.1><span>Iddhiñcāpi nidassehi, </span></div><p><div class=verse-container id=thi-ap28:15.2><span>mama sāsanakārike; </span></div><p><div class=verse-container id=thi-ap28:15.3><span>Parisānañca sabbāsaṁ, </span></div><p><div class=verse-container id=thi-ap28:15.4><span>kaṅkhaṁ chindassu yāvatā”. </span></div><p><div class=verse-container id=thi-ap28:16.1><span>Sutvā taṁ munino vācaṁ, </span></div><p><div class=verse-container id=thi-ap28:16.2><span>bhikkhunī sā yasodharā; </span></div><p><div class=verse-container id=thi-ap28:16.3><span>Vanditvā munirājaṁ taṁ, </span></div><p><div class=verse-container id=thi-ap28:16.4><span>idaṁ vacanamabravi. </span></div><p><div class=verse-container id=thi-ap28:17.1><span>“Yasodharā ahaṁ vīra, </span></div><p><div class=verse-container id=thi-ap28:17.2><span>agāre te pajāpati; </span></div><p><div class=verse-container id=thi-ap28:17.3><span>Sākiyamhi kule jātā, </span></div><p><div class=verse-container id=thi-ap28:17.4><span>itthiaṅge patiṭṭhitā. </span></div><p><div class=verse-container id=thi-ap28:18.1><span>Thīnaṁ satasahassānaṁ, </span></div><p><div class=verse-container id=thi-ap28:18.2><span>navutīnaṁ chaduttari; </span></div><p><div class=verse-container id=thi-ap28:18.3><span>Agāre te ahaṁ vīra, </span></div><p><div class=verse-container id=thi-ap28:18.4><span>pāmokkhā sabbā issarā. </span></div><p><div class=verse-container id=thi-ap28:19.1><span>Rūpācāraguṇūpetā, </span></div><p><div class=verse-container id=thi-ap28:19.2><span>yobbanaṭṭhā piyaṁvadā; </span></div><p><div class=verse-container id=thi-ap28:19.3><span>Sabbā maṁ apacāyanti, </span></div><p><div class=verse-container id=thi-ap28:19.4><span>devatā viya mānusā. </span></div><p><div class=verse-container id=thi-ap28:20.1><span>Kaññāsatasahassapamukhā, </span></div><p><div class=verse-container id=thi-ap28:20.2><span>Sakyaputtanivesane; </span></div><p><div class=verse-container id=thi-ap28:20.3><span>Samānasukhadukkhatā, </span></div><p><div class=verse-container id=thi-ap28:20.4><span>Devatā viya nandane. </span></div><p><div class=verse-container id=thi-ap28:21.1><span>Kāmadhātumatikkamma, </span></div><p><div class=verse-container id=thi-ap28:21.2><span>saṇṭhitā rūpadhātuyā; </span></div><p><div class=verse-container id=thi-ap28:21.3><span>Rūpena sadisā natthi, </span></div><p><div class=verse-container id=thi-ap28:21.4><span>ṭhapetvā lokanāyakaṁ”. </span></div><p><div class=verse-container id=thi-ap28:22.1><span>Sambuddhaṁ abhivādetvā, </span></div><p><div class=verse-container id=thi-ap28:22.2><span>iddhiṁ dassesi satthuno; </span></div><p><div class=verse-container id=thi-ap28:22.3><span>Nekā nānāvidhākārā, </span></div><p><div class=verse-container id=thi-ap28:22.4><span>mahāiddhīpi dassayī. </span></div><p><div class=verse-container id=thi-ap28:23.1><span>Cakkavāḷasamaṁ kāyaṁ, </span></div><p><div class=verse-container id=thi-ap28:23.2><span>sīsaṁ uttarato kuru; </span></div><p><div class=verse-container id=thi-ap28:23.3><span>Ubho pakkhā duve dīpā, </span></div><p><div class=verse-container id=thi-ap28:23.4><span>jambudīpaṁ sarīrato. </span></div><p><div class=verse-container id=thi-ap28:24.1><span>Dakkhiṇañca saraṁ piñchaṁ, </span></div><p><div class=verse-container id=thi-ap28:24.2><span>nānāsākhā tu pattakā; </span></div><p><div class=verse-container id=thi-ap28:24.3><span>Candañca sūriyañcakkhi, </span></div><p><div class=verse-container id=thi-ap28:24.4><span>merupabbatato sikhaṁ. </span></div><p><div class=verse-container id=thi-ap28:25.1><span>Cakkavāḷagiriṁ tuṇḍaṁ, </span></div><p><div class=verse-container id=thi-ap28:25.2><span>jamburukkhaṁ samūlakaṁ; </span></div><p><div class=verse-container id=thi-ap28:25.3><span>Bījamānā upāgantvā, </span></div><p><div class=verse-container id=thi-ap28:25.4><span>vandantī lokanāyakaṁ. </span></div><p><div class=verse-container id=thi-ap28:26.1><span>Hatthivaṇṇaṁ tathevassaṁ, </span></div><p><div class=verse-container id=thi-ap28:26.2><span>pabbataṁ jaladhiṁ tathā; </span></div><p><div class=verse-container id=thi-ap28:26.3><span>Candimaṁ sūriyaṁ meruṁ, </span></div><p><div class=verse-container id=thi-ap28:26.4><span>sakkavaṇṇañca dassayi. </span></div><p><div class=verse-container id=thi-ap28:27.1><span>“Yasodharā ahaṁ vīra, </span></div><p><div class=verse-container id=thi-ap28:27.2><span>pāde vandāmi cakkhuma”; </span></div><p><div class=verse-container id=thi-ap28:27.3><span>Sahassalokadhātūnaṁ, </span></div><p><div class=verse-container id=thi-ap28:27.4><span>phullapadmena chādayi. </span></div><p><div class=verse-container id=thi-ap28:28.1><span>Brahmavaṇṇañca māpetvā, </span></div><p><div class=verse-container id=thi-ap28:28.2><span>dhammaṁ desesi suññataṁ; </span></div><p><div class=verse-container id=thi-ap28:28.3><span>“Yasodharā ahaṁ vīra, </span></div><p><div class=verse-container id=thi-ap28:28.4><span>pāde vandāmi cakkhuma. </span></div><p><div class=verse-container id=thi-ap28:29.1><span>Iddhīsu ca vasī homi, </span></div><p><div class=verse-container id=thi-ap28:29.2><span>dibbāya sotadhātuyā; </span></div><p><div class=verse-container id=thi-ap28:29.3><span>Cetopariyañāṇassa, </span></div><p><div class=verse-container id=thi-ap28:29.4><span>vasī homi mahāmuni. </span></div><p><div class=verse-container id=thi-ap28:30.1><span>Pubbenivāsaṁ jānāmi, </span></div><p><div class=verse-container id=thi-ap28:30.2><span>dibbacakkhu visodhitaṁ; </span></div><p><div class=verse-container id=thi-ap28:30.3><span>Sabbāsavā parikkhīṇā, </span></div><p><div class=verse-container id=thi-ap28:30.4><span>natthi dāni punabbhavo. </span></div><p><div class=verse-container id=thi-ap28:31.1><span>Atthadhammaniruttīsu, </span></div><p><div class=verse-container id=thi-ap28:31.2><span>paṭibhāne tatheva ca; </span></div><p><div class=verse-container id=thi-ap28:31.3><span>Ñāṇaṁ mayhaṁ mahāvīra, </span></div><p><div class=verse-container id=thi-ap28:31.4><span>uppannaṁ tava santike. </span></div><p><div class=verse-container id=thi-ap28:32.1><span>Pubbānaṁ lokanāthānaṁ, </span></div><p><div class=verse-container id=thi-ap28:32.2><span>saṅgamaṁ te nidassitaṁ; </span></div><p><div class=verse-container id=thi-ap28:32.3><span>Adhikāraṁ bahuṁ mayhaṁ, </span></div><p><div class=verse-container id=thi-ap28:32.4><span>tuyhatthāya mahāmune. </span></div><p><div class=verse-container id=thi-ap28:33.1><span>Yaṁ mayhaṁ pūritaṁ kammaṁ, </span></div><p><div class=verse-container id=thi-ap28:33.2><span>Kusalaṁ sarase mune; </span></div><p><div class=verse-container id=thi-ap28:33.3><span>Tuyhatthāya mahāvīra, </span></div><p><div class=verse-container id=thi-ap28:33.4><span>Puññaṁ upacitaṁ mayā. </span></div><p><div class=verse-container id=thi-ap28:34.1><span>Abhabbaṭṭhāne vajjetvā, </span></div><p><div class=verse-container id=thi-ap28:34.2><span>vārayitvā anācaraṁ; </span></div><p><div class=verse-container id=thi-ap28:34.3><span>Tuyhatthāya mahāvīra, </span></div><p><div class=verse-container id=thi-ap28:34.4><span>sañcattaṁ jīvitaṁ mayā. </span></div><p><div class=verse-container id=thi-ap28:35.1><span>Nekakoṭisahassāni, </span></div><p><div class=verse-container id=thi-ap28:35.2><span>bhariyatthāyadāsi maṁ; </span></div><p><div class=verse-container id=thi-ap28:35.3><span>Na tattha vimanā homi, </span></div><p><div class=verse-container id=thi-ap28:35.4><span>tuyhatthāya mahāmuni. </span></div><p><div class=verse-container id=thi-ap28:36.1><span>Nekakoṭisahassāni, </span></div><p><div class=verse-container id=thi-ap28:36.2><span>upakārāyadāsi maṁ; </span></div><p><div class=verse-container id=thi-ap28:36.3><span>Na tattha vimanā homi, </span></div><p><div class=verse-container id=thi-ap28:36.4><span>tuyhatthāya mahāmuni. </span></div><p><div class=verse-container id=thi-ap28:37.1><span>Nekakoṭisahassāni, </span></div><p><div class=verse-container id=thi-ap28:37.2><span>bhojanatthāyadāsi maṁ; </span></div><p><div class=verse-container id=thi-ap28:37.3><span>Na tattha vimanā homi, </span></div><p><div class=verse-container id=thi-ap28:37.4><span>tuyhatthāya mahāmuni. </span></div><p><div class=verse-container id=thi-ap28:38.1><span>Nekakoṭisahassāni, </span></div><p><div class=verse-container id=thi-ap28:38.2><span>jīvitāni pariccajiṁ; </span></div><p><div class=verse-container id=thi-ap28:38.3><span>Bhayamokkhaṁ karissanti, </span></div><p><div class=verse-container id=thi-ap28:38.4><span>dadāmi mama jīvitaṁ. </span></div><p><div class=verse-container id=thi-ap28:39.1><span>Aṅgagate alaṅkāre, </span></div><p><div class=verse-container id=thi-ap28:39.2><span>vatthe nānāvidhe bahū; </span></div><p><div class=verse-container id=thi-ap28:39.3><span>Itthimaṇḍe na gūhāmi, </span></div><p><div class=verse-container id=thi-ap28:39.4><span>tuyhatthāya mahāmuni. </span></div><p><div class=verse-container id=thi-ap28:40.1><span>Dhanadhaññapariccāgaṁ, </span></div><p><div class=verse-container id=thi-ap28:40.2><span>gāmāni nigamāni ca; </span></div><p><div class=verse-container id=thi-ap28:40.3><span>Khettaṁ puttā ca dhītā ca, </span></div><p><div class=verse-container id=thi-ap28:40.4><span>pariccattā mahāmuni. </span></div><p><div class=verse-container id=thi-ap28:41.1><span>Hatthī assā gavā cāpi, </span></div><p><div class=verse-container id=thi-ap28:41.2><span>dāsiyo paricārikā; </span></div><p><div class=verse-container id=thi-ap28:41.3><span>Tuyhatthāya mahāvīra, </span></div><p><div class=verse-container id=thi-ap28:41.4><span>pariccattā asaṅkhiyā. </span></div><p><div class=verse-container id=thi-ap28:42.1><span>Yaṁ mayhaṁ paṭimantesi, </span></div><p><div class=verse-container id=thi-ap28:42.2><span>dānaṁ dassāmi yācake; </span></div><p><div class=verse-container id=thi-ap28:42.3><span>Vimanaṁ me na passāmi, </span></div><p><div class=verse-container id=thi-ap28:42.4><span>dadato dānamuttamaṁ. </span></div><p><div class=verse-container id=thi-ap28:43.1><span>Nānāvidhaṁ bahuṁ dukkhaṁ, </span></div><p><div class=verse-container id=thi-ap28:43.2><span>saṁsāre ca bahubbidhe; </span></div><p><div class=verse-container id=thi-ap28:43.3><span>Tuyhatthāya mahāvīra, </span></div><p><div class=verse-container id=thi-ap28:43.4><span>anubhuttaṁ asaṅkhiyaṁ. </span></div><p><div class=verse-container id=thi-ap28:44.1><span>Sukhappattānumodāmi, </span></div><p><div class=verse-container id=thi-ap28:44.2><span>na ca dukkhesu dummanā; </span></div><p><div class=verse-container id=thi-ap28:44.3><span>Sabbattha tulitā homi, </span></div><p><div class=verse-container id=thi-ap28:44.4><span>tuyhatthāya mahāmuni. </span></div><p><div class=verse-container id=thi-ap28:45.1><span>Anumaggena sambuddho, </span></div><p><div class=verse-container id=thi-ap28:45.2><span>yaṁ dhammaṁ abhinīhari; </span></div><p><div class=verse-container id=thi-ap28:45.3><span>Anubhotvā sukhaṁ dukkhaṁ, </span></div><p><div class=verse-container id=thi-ap28:45.4><span>patto bodhiṁ mahāmuni. </span></div><p><div class=verse-container id=thi-ap28:46.1><span>Brahmadevañca sambuddhaṁ, </span></div><p><div class=verse-container id=thi-ap28:46.2><span>gotamaṁ lokanāyakaṁ; </span></div><p><div class=verse-container id=thi-ap28:46.3><span>Aññesaṁ lokanāthānaṁ, </span></div><p><div class=verse-container id=thi-ap28:46.4><span>saṅgamaṁ te bahuṁ mayā. </span></div><p><div class=verse-container id=thi-ap28:47.1><span>Adhikāraṁ bahuṁ mayhaṁ, </span></div><p><div class=verse-container id=thi-ap28:47.2><span>tuyhatthāya mahāmuni; </span></div><p><div class=verse-container id=thi-ap28:47.3><span>Gavesato buddhadhamme, </span></div><p><div class=verse-container id=thi-ap28:47.4><span>ahaṁ te paricārikā. </span></div><p><div class=verse-container id=thi-ap28:48.1><span>Kappe ca satasahasse, </span></div><p><div class=verse-container id=thi-ap28:48.2><span>caturo ca asaṅkhiye; </span></div><p><div class=verse-container id=thi-ap28:48.3><span>Dīpaṅkaro mahāvīro, </span></div><p><div class=verse-container id=thi-ap28:48.4><span>uppajji lokanāyako. </span></div><p><div class=verse-container id=thi-ap28:49.1><span>Paccantadesavisaye, </span></div><p><div class=verse-container id=thi-ap28:49.2><span>nimantetvā tathāgataṁ; </span></div><p><div class=verse-container id=thi-ap28:49.3><span>Tassa āgamanaṁ maggaṁ, </span></div><p><div class=verse-container id=thi-ap28:49.4><span>sodhenti tuṭṭhamānasā. </span></div><p><div class=verse-container id=thi-ap28:50.1><span>Tena kālena so āsi, </span></div><p><div class=verse-container id=thi-ap28:50.2><span>sumedho nāma brāhmaṇo; </span></div><p><div class=verse-container id=thi-ap28:50.3><span>Maggañca paṭiyādesi, </span></div><p><div class=verse-container id=thi-ap28:50.4><span>āyato sabbadassino. </span></div><p><div class=verse-container id=thi-ap28:51.1><span>Tena kālenahaṁ āsiṁ, </span></div><p><div class=verse-container id=thi-ap28:51.2><span>kaññā brāhmaṇasambhavā; </span></div><p><div class=verse-container id=thi-ap28:51.3><span>Sumittā nāma nāmena, </span></div><p><div class=verse-container id=thi-ap28:51.4><span>upagacchiṁ samāgamaṁ. </span></div><p><div class=verse-container id=thi-ap28:52.1><span>Aṭṭha uppalahatthāni, </span></div><p><div class=verse-container id=thi-ap28:52.2><span>pūjanatthāya satthuno; </span></div><p><div class=verse-container id=thi-ap28:52.3><span>Ādāya janasammajjhe, </span></div><p><div class=verse-container id=thi-ap28:52.4><span>addasaṁ isimuggataṁ. </span></div><p><div class=verse-container id=thi-ap28:53.1><span>Cirānugataṁ dayitaṁ, </span></div><p><div class=verse-container id=thi-ap28:53.2><span>atikkantaṁ manoharaṁ; </span></div><p><div class=verse-container id=thi-ap28:53.3><span>Disvā tadā amaññissaṁ, </span></div><p><div class=verse-container id=thi-ap28:53.4><span>saphalaṁ jīvitaṁ mama. </span></div><p><div class=verse-container id=thi-ap28:54.1><span>Parakkamaṁ taṁ saphalaṁ, </span></div><p><div class=verse-container id=thi-ap28:54.2><span>addasaṁ isino tadā; </span></div><p><div class=verse-container id=thi-ap28:54.3><span>Pubbakammena sambuddhe, </span></div><p><div class=verse-container id=thi-ap28:54.4><span>cittañcāpi pasīdi me. </span></div><p><div class=verse-container id=thi-ap28:55.1><span>Bhiyyo cittaṁ pasādesiṁ, </span></div><p><div class=verse-container id=thi-ap28:55.2><span>ise uggatamānase; </span></div><p><div class=verse-container id=thi-ap28:55.3><span>Deyyaṁ aññaṁ na passāmi, </span></div><p><div class=verse-container id=thi-ap28:55.4><span>demi pupphāni te isi. </span></div><p><div class=verse-container id=thi-ap28:56.1><span>‘Pañca hatthā tava hontu, </span></div><p><div class=verse-container id=thi-ap28:56.2><span>tayo hontu mamaṁ ise; </span></div><p><div class=verse-container id=thi-ap28:56.3><span>Tena saddhiṁ samā hontu, </span></div><p><div class=verse-container id=thi-ap28:56.4><span>bodhatthāya tavaṁ ise’. </span></div><p><div class=verse-container id=thi-ap28:57.1><span>Catutthaṁ bhāṇavāraṁ. </span></div><p><div class=verse-container id=thi-ap28:58.1><span>Isi gahetvā pupphāni, </span></div><p><div class=verse-container id=thi-ap28:58.2><span>āgacchantaṁ mahāyasaṁ; </span></div><p><div class=verse-container id=thi-ap28:58.3><span>Pūjesi janasammajjhe, </span></div><p><div class=verse-container id=thi-ap28:58.4><span>bodhatthāya mahāisi. </span></div><p><div class=verse-container id=thi-ap28:59.1><span>Passitvā janasammajjhe, </span></div><p><div class=verse-container id=thi-ap28:59.2><span>dīpaṅkaro mahāmuni; </span></div><p><div class=verse-container id=thi-ap28:59.3><span>Viyākāsi mahāvīro, </span></div><p><div class=verse-container id=thi-ap28:59.4><span>isi muggatamānasaṁ. </span></div><p><div class=verse-container id=thi-ap28:60.1><span>Aparimeyye ito kappe, </span></div><p><div class=verse-container id=thi-ap28:60.2><span>dīpaṅkaro mahāmuni; </span></div><p><div class=verse-container id=thi-ap28:60.3><span>Mama kammaṁ viyākāsi, </span></div><p><div class=verse-container id=thi-ap28:60.4><span>ujubhāvaṁ mahāmuni. </span></div><p><div class=verse-container id=thi-ap28:61.1><span>‘Samacittā samakammā, </span></div><p><div class=verse-container id=thi-ap28:61.2><span>samakārī bhavissati; </span></div><p><div class=verse-container id=thi-ap28:61.3><span>Piyā hessati kammena, </span></div><p><div class=verse-container id=thi-ap28:61.4><span>tuyhatthāya mahāisi. </span></div><p><div class=verse-container id=thi-ap28:62.1><span>Sudassanā supiyā ca, </span></div><p><div class=verse-container id=thi-ap28:62.2><span>manāpā piyavādinī; </span></div><p><div class=verse-container id=thi-ap28:62.3><span>Tassa dhammesu dāyādā, </span></div><p><div class=verse-container id=thi-ap28:62.4><span>viharissati iddhikā. </span></div><p><div class=verse-container id=thi-ap28:63.1><span>Yathāpi bhaṇḍasāmuggaṁ, </span></div><p><div class=verse-container id=thi-ap28:63.2><span>anurakkhati sāmino; </span></div><p><div class=verse-container id=thi-ap28:63.3><span>Evaṁ kusaladhammānaṁ, </span></div><p><div class=verse-container id=thi-ap28:63.4><span>anurakkhissate ayaṁ. </span></div><p><div class=verse-container id=thi-ap28:64.1><span>Tassa te anukampantī, </span></div><p><div class=verse-container id=thi-ap28:64.2><span>pūrayissati pāramī; </span></div><p><div class=verse-container id=thi-ap28:64.3><span>Sīhova pañjaraṁ bhetvā, </span></div><p><div class=verse-container id=thi-ap28:64.4><span>pāpuṇissati bodhiyaṁ’. </span></div><p><div class=verse-container id=thi-ap28:65.1><span>Aparimeyye ito kappe, </span></div><p><div class=verse-container id=thi-ap28:65.2><span>yaṁ maṁ buddho viyākarī; </span></div><p><div class=verse-container id=thi-ap28:65.3><span>Taṁ vācaṁ anumodentī, </span></div><p><div class=verse-container id=thi-ap28:65.4><span>evaṅkārī bhaviṁ ahaṁ. </span></div><p><div class=verse-container id=thi-ap28:66.1><span>Tassa kammassa sukatassa, </span></div><p><div class=verse-container id=thi-ap28:66.2><span>tattha cittaṁ pasādayiṁ; </span></div><p><div class=verse-container id=thi-ap28:66.3><span>Devamanussakaṁ yoniṁ, </span></div><p><div class=verse-container id=thi-ap28:66.4><span>anubhotvā asaṅkhiyaṁ. </span></div><p><div class=verse-container id=thi-ap28:67.1><span>Sukhadukkhenubhotvāhaṁ, </span></div><p><div class=verse-container id=thi-ap28:67.2><span>devesu mānusesu ca; </span></div><p><div class=verse-container id=thi-ap28:67.3><span>Pacchime bhave sampatte, </span></div><p><div class=verse-container id=thi-ap28:67.4><span>ajāyiṁ sākiye kule. </span></div><p><div class=verse-container id=thi-ap28:68.1><span>Rūpavatī bhogavatī, </span></div><p><div class=verse-container id=thi-ap28:68.2><span>yasasīlavatī tato; </span></div><p><div class=verse-container id=thi-ap28:68.3><span>Sabbaṅgasampadā homi, </span></div><p><div class=verse-container id=thi-ap28:68.4><span>kulesu abhisakkatā. </span></div><p><div class=verse-container id=thi-ap28:69.1><span>Lābhaṁ silokaṁ sakkāraṁ, </span></div><p><div class=verse-container id=thi-ap28:69.2><span>lokadhammasamāgamaṁ; </span></div><p><div class=verse-container id=thi-ap28:69.3><span>Cittañca dukkhitaṁ natthi, </span></div><p><div class=verse-container id=thi-ap28:69.4><span>vasāmi akutobhayā. </span></div><p><div class=verse-container id=thi-ap28:70.1><span>Vuttañhetaṁ bhagavatā, </span></div><p><div class=verse-container id=thi-ap28:70.2><span>‘rañño antepure tadā; </span></div><p><div class=verse-container id=thi-ap28:70.3><span>Khattiyānaṁ pure vīra, </span></div><p><div class=verse-container id=thi-ap28:70.4><span>upakārañca niddisi. </span></div><p><div class=verse-container id=thi-ap28:71.1><span>Upakārā ca yā nārī, </span></div><p><div class=verse-container id=thi-ap28:71.2><span>yā ca nārī sukhe dukhe; </span></div><p><div class=verse-container id=thi-ap28:71.3><span>Atthakkhāyī ca yā nārī, </span></div><p><div class=verse-container id=thi-ap28:71.4><span>yā ca nārīnukampikā’. </span></div><p><div class=verse-container id=thi-ap28:72.1><span>Pañcakoṭisatā buddhā, </span></div><p><div class=verse-container id=thi-ap28:72.2><span>navakoṭisatāni ca; </span></div><p><div class=verse-container id=thi-ap28:72.3><span>Etesaṁ devadevānaṁ, </span></div><p><div class=verse-container id=thi-ap28:72.4><span>mahādānaṁ pavattayiṁ. </span></div><p><div class=verse-container id=thi-ap28:73.1><span>Adhikāraṁ mahā mayhaṁ, </span></div><p><div class=verse-container id=thi-ap28:73.2><span>dhammarāja suṇohi me; </span></div><p><div class=verse-container id=thi-ap28:73.3><span>Ekādasakoṭisatā, </span></div><p><div class=verse-container id=thi-ap28:73.4><span>buddhā dvādasa koṭiyo. </span></div><p><div class=verse-container id=thi-ap28:74.1><span>Etesaṁ devadevānaṁ, </span></div><p><div class=verse-container id=thi-ap28:74.2><span>mahādānaṁ pavattayiṁ; </span></div><p><div class=verse-container id=thi-ap28:74.3><span>Adhikāraṁ mahā mayhaṁ, </span></div><p><div class=verse-container id=thi-ap28:74.4><span>dhammarāja suṇohi me. </span></div><p><div class=verse-container id=thi-ap28:75.1><span>Vīsakoṭisatā buddhā, </span></div><p><div class=verse-container id=thi-ap28:75.2><span>tiṁsakoṭisatāni ca; </span></div><p><div class=verse-container id=thi-ap28:75.3><span>Etesaṁ devadevānaṁ, </span></div><p><div class=verse-container id=thi-ap28:75.4><span>mahādānaṁ pavattayiṁ. </span></div><p><div class=verse-container id=thi-ap28:76.1><span>Adhikāraṁ mahā mayhaṁ, </span></div><p><div class=verse-container id=thi-ap28:76.2><span>dhammarāja suṇohi me; </span></div><p><div class=verse-container id=thi-ap28:76.3><span>Cattālīsakoṭisatā, </span></div><p><div class=verse-container id=thi-ap28:76.4><span>paññāsa koṭisatāni ca. </span></div><p><div class=verse-container id=thi-ap28:77.1><span>Etesaṁ devadevānaṁ, </span></div><p><div class=verse-container id=thi-ap28:77.2><span>mahādānaṁ pavattayiṁ; </span></div><p><div class=verse-container id=thi-ap28:77.3><span>Adhikāraṁ mahā mayhaṁ, </span></div><p><div class=verse-container id=thi-ap28:77.4><span>dhammarāja suṇohi me. </span></div><p><div class=verse-container id=thi-ap28:78.1><span>Saṭṭhikoṭisatā buddhā, </span></div><p><div class=verse-container id=thi-ap28:78.2><span>sattatikoṭisatāni ca; </span></div><p><div class=verse-container id=thi-ap28:78.3><span>Etesaṁ devadevānaṁ, </span></div><p><div class=verse-container id=thi-ap28:78.4><span>mahādānaṁ pavattayiṁ. </span></div><p><div class=verse-container id=thi-ap28:79.1><span>Adhikāraṁ mahā mayhaṁ, </span></div><p><div class=verse-container id=thi-ap28:79.2><span>dhammarāja suṇohi me; </span></div><p><div class=verse-container id=thi-ap28:79.3><span>Asītikoṭisatā buddhā, </span></div><p><div class=verse-container id=thi-ap28:79.4><span>navutikoṭisatāni ca. </span></div><p><div class=verse-container id=thi-ap28:80.1><span>Etesaṁ devadevānaṁ, </span></div><p><div class=verse-container id=thi-ap28:80.2><span>mahādānaṁ pavattayiṁ; </span></div><p><div class=verse-container id=thi-ap28:80.3><span>Adhikāraṁ mahā mayhaṁ, </span></div><p><div class=verse-container id=thi-ap28:80.4><span>dhammarāja suṇohi me. </span></div><p><div class=verse-container id=thi-ap28:81.1><span>Koṭisatasahassāni, </span></div><p><div class=verse-container id=thi-ap28:81.2><span>honti lokagganāyakā; </span></div><p><div class=verse-container id=thi-ap28:81.3><span>Etesaṁ devadevānaṁ, </span></div><p><div class=verse-container id=thi-ap28:81.4><span>mahādānaṁ pavattayiṁ. </span></div><p><div class=verse-container id=thi-ap28:82.1><span>Adhikāraṁ mahā mayhaṁ, </span></div><p><div class=verse-container id=thi-ap28:82.2><span>dhammarāja suṇohi me; </span></div><p><div class=verse-container id=thi-ap28:82.3><span>Navakoṭisahassāni, </span></div><p><div class=verse-container id=thi-ap28:82.4><span>apare lokanāyakā. </span></div><p><div class=verse-container id=thi-ap28:83.1><span>Etesaṁ devadevānaṁ, </span></div><p><div class=verse-container id=thi-ap28:83.2><span>mahādānaṁ pavattayiṁ; </span></div><p><div class=verse-container id=thi-ap28:83.3><span>Adhikāraṁ mahā mayhaṁ, </span></div><p><div class=verse-container id=thi-ap28:83.4><span>dhammarāja suṇohi me. </span></div><p><div class=verse-container id=thi-ap28:84.1><span>Koṭisatasahassāni, </span></div><p><div class=verse-container id=thi-ap28:84.2><span>pañcāsītimahesinaṁ; </span></div><p><div class=verse-container id=thi-ap28:84.3><span>Pañcāsītikoṭisatā, </span></div><p><div class=verse-container id=thi-ap28:84.4><span>sattatiṁsā ca koṭiyo. </span></div><p><div class=verse-container id=thi-ap28:85.1><span>Etesaṁ devadevānaṁ, </span></div><p><div class=verse-container id=thi-ap28:85.2><span>mahādānaṁ pavattayiṁ; </span></div><p><div class=verse-container id=thi-ap28:85.3><span>Adhikāraṁ mahā mayhaṁ, </span></div><p><div class=verse-container id=thi-ap28:85.4><span>dhammarāja suṇohi me. </span></div><p><div class=verse-container id=thi-ap28:86.1><span>Paccekabuddhā vītarāgā, </span></div><p><div class=verse-container id=thi-ap28:86.2><span>aṭṭhaṭṭhamakakoṭiyo; </span></div><p><div class=verse-container id=thi-ap28:86.3><span>Adhikāraṁ mahā mayhaṁ, </span></div><p><div class=verse-container id=thi-ap28:86.4><span>dhammarāja suṇohi me. </span></div><p><div class=verse-container id=thi-ap28:87.1><span>Khīṇāsavā vītamalā, </span></div><p><div class=verse-container id=thi-ap28:87.2><span>asaṅkhiyā buddhasāvakā; </span></div><p><div class=verse-container id=thi-ap28:87.3><span>Adhikāraṁ mahā mayhaṁ, </span></div><p><div class=verse-container id=thi-ap28:87.4><span>dhammarāja suṇohi me. </span></div><p><div class=verse-container id=thi-ap28:88.1><span>Evaṁ dhamme suciṇṇānaṁ, </span></div><p><div class=verse-container id=thi-ap28:88.2><span>sadā dhammassa cārinaṁ; </span></div><p><div class=verse-container id=thi-ap28:88.3><span>Dhammacārī sukhaṁ seti, </span></div><p><div class=verse-container id=thi-ap28:88.4><span>asmiṁ loke paramhi ca. </span></div><p><div class=verse-container id=thi-ap28:89.1><span>Dhammaṁ care sucaritaṁ, </span></div><p><div class=verse-container id=thi-ap28:89.2><span>na naṁ duccaritaṁ care; </span></div><p><div class=verse-container id=thi-ap28:89.3><span>Dhammacārī sukhaṁ seti, </span></div><p><div class=verse-container id=thi-ap28:89.4><span>asmiṁ loke paramhi ca. </span></div><p><div class=verse-container id=thi-ap28:90.1><span>Nibbinditvāna saṁsāre, </span></div><p><div class=verse-container id=thi-ap28:90.2><span>pabbajiṁ anagāriyaṁ; </span></div><p><div class=verse-container id=thi-ap28:90.3><span>Sahassaparivārena, </span></div><p><div class=verse-container id=thi-ap28:90.4><span>pabbajitvā akiñcanā. </span></div><p><div class=verse-container id=thi-ap28:91.1><span>Agāraṁ vijahitvāna, </span></div><p><div class=verse-container id=thi-ap28:91.2><span>pabbajiṁ anagāriyaṁ; </span></div><p><div class=verse-container id=thi-ap28:91.3><span>Aḍḍhamāse asampatte, </span></div><p><div class=verse-container id=thi-ap28:91.4><span>catusaccamapāpuṇiṁ. </span></div><p><div class=verse-container id=thi-ap28:92.1><span>Cīvaraṁ piṇḍapātañca, </span></div><p><div class=verse-container id=thi-ap28:92.2><span>paccayaṁ sayanāsanaṁ; </span></div><p><div class=verse-container id=thi-ap28:92.3><span>Upanenti bahū janā, </span></div><p><div class=verse-container id=thi-ap28:92.4><span>sāgareyeva ūmiyo. </span></div><p><div class=verse-container id=thi-ap28:93.1><span>Kilesā jhāpitā mayhaṁ, </span></div><p><div class=verse-container id=thi-ap28:93.2><span>…pe… </span></div><p><div class=verse-container id=thi-ap28:93.3><span>viharāmi anāsavā. </span></div><p><div class=verse-container id=thi-ap28:94.1><span>Svāgataṁ vata me āsi, </span></div><p><div class=verse-container id=thi-ap28:94.2><span>…pe… </span></div><p><div class=verse-container id=thi-ap28:94.3><span>kataṁ buddhassa sāsanaṁ. </span></div><p><div class=verse-container id=thi-ap28:95.1><span>Paṭisambhidā catasso, </span></div><p><div class=verse-container id=thi-ap28:95.2><span>…pe… </span></div><p><div class=verse-container id=thi-ap28:95.3><span>kataṁ buddhassa sāsanaṁ. </span></div><p><div class=verse-container id=thi-ap28:96.1><span>Evaṁ bahuvidhaṁ dukkhaṁ, </span></div><p><div class=verse-container id=thi-ap28:96.2><span>sampattī ca bahubbidhā; </span></div><p><div class=verse-container id=thi-ap28:96.3><span>Visuddhibhāvaṁ sampattā, </span></div><p><div class=verse-container id=thi-ap28:96.4><span>labhāmi sabbasampadā. </span></div><p><div class=verse-container id=thi-ap28:97.1><span>Yā dadāti sakattānaṁ, </span></div><p><div class=verse-container id=thi-ap28:97.2><span>puññatthāya mahesino; </span></div><p><div class=verse-container id=thi-ap28:97.3><span>Sahāyasampadā honti, </span></div><p><div class=verse-container id=thi-ap28:97.4><span>nibbānapadamasaṅkhataṁ. </span></div><p><div class=verse-container id=thi-ap28:98.1><span>Parikkhīṇaṁ atītañca, </span></div><p><div class=verse-container id=thi-ap28:98.2><span>Paccuppannaṁ anāgataṁ; </span></div><p><div class=verse-container id=thi-ap28:98.3><span>Sabbakammaṁ mamaṁ khīṇaṁ, </span></div><p><div class=verse-container id=thi-ap28:98.4><span>Pāde vandāmi cakkhuma”. </span></div><p><div class=verse-container id=thi-ap28:99.1><span>Itthaṁ sudaṁ yasodharā bhikkhunī bhagavato sammukhā imā gāthāyo abhāsitthāti. </span></div><p><div class=verse-container id=thi-ap28:100.1><span>Yasodharātheriyāpadānaṁ aṭṭhamaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0027.html>Previous</a><a href=/canon/en/pli/ms/sutta/kn/thi-ap/thi-ap0029.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>