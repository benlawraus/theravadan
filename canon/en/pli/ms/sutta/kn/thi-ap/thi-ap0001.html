<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap.html>Previous</a><a href=/canon/en/pli/ms/sutta/kn/thi-ap/thi-ap0002.html>Next</a></div><p id=thi-ap1:0.1><span class=root>Therīapadāna </span><br><p id=thi-ap1:0.2><span class=root>Sumedhāvagga </span><br><p id=thi-ap1:0.3><span class="root big-bold">Sumedhātherīapadāna </span><br><p id=thi-ap1:1.1><span class=root>Namo tassa Bhagavato Arahato Sammāsambuddhassa. </span><br><p id=thi-ap1:2.1><span class=root>Atha therikāpadānāni suṇātha—</span><br><p id=thi-ap1:3.1><span class=root>“Bhagavati koṇāgamane, </span><br><p id=thi-ap1:3.2><span class=root>Saṅghārāmamhi navanivesanamhi; </span><br><p id=thi-ap1:3.3><span class=root>Sakhiyo tisso janiyo, </span><br><p id=thi-ap1:3.4><span class=root>Vihāradānaṁ adāsimha. </span><br><p id=thi-ap1:4.1><span class=root>Dasakkhattuṁ satakkhattuṁ, </span><br><p id=thi-ap1:4.2><span class=root>Dasasatakkhattuṁ satānañca satakkhattuṁ; </span><br><p id=thi-ap1:4.3><span class=root>Devesu upapajjimha, </span><br><p id=thi-ap1:4.4><span class=root>Ko vādo mānuse bhave. </span><br><p id=thi-ap1:5.1><span class=root>Deve mahiddhikā ahumha, </span><br><p id=thi-ap1:5.2><span class=root>mānusakamhi ko vādo; </span><br><p id=thi-ap1:5.3><span class=root>Sattaratanamahesī, </span><br><p id=thi-ap1:5.4><span class=root>itthiratanaṁ ahaṁ bhaviṁ. </span><br><p id=thi-ap1:6.1><span class=root>Idha sañcitakusalā, </span><br><p id=thi-ap1:6.2><span class=root>susamiddhakulappajā; </span><br><p id=thi-ap1:6.3><span class=root>Dhanañjānī ca khemā ca, </span><br><p id=thi-ap1:6.4><span class=root>ahampi ca tayo janā. </span><br><p id=thi-ap1:7.1><span class=root>Ārāmaṁ sukataṁ katvā, </span><br><p id=thi-ap1:7.2><span class=root>sabbāvayavamaṇḍitaṁ; </span><br><p id=thi-ap1:7.3><span class=root>Buddhappamukhasaṅghassa, </span><br><p id=thi-ap1:7.4><span class=root>niyyādetvā samoditā. </span><br><p id=thi-ap1:8.1><span class=root>Yattha yatthūpapajjāmi, </span><br><p id=thi-ap1:8.2><span class=root>tassa kammassa vāhasā; </span><br><p id=thi-ap1:8.3><span class=root>Devesu aggataṁ pattā, </span><br><p id=thi-ap1:8.4><span class=root>manussesu tatheva ca. </span><br><p id=thi-ap1:9.1><span class=root>Imasmiṁyeva kappamhi, </span><br><p id=thi-ap1:9.2><span class=root>brahmabandhu mahāyaso; </span><br><p id=thi-ap1:9.3><span class=root>Kassapo nāma gottena, </span><br><p id=thi-ap1:9.4><span class=root>uppajji vadataṁ varo. </span><br><p id=thi-ap1:10.1><span class=root>Upaṭṭhāko mahesissa, </span><br><p id=thi-ap1:10.2><span class=root>tadā āsi narissaro; </span><br><p id=thi-ap1:10.3><span class=root>Kāsirājā kikī nāma, </span><br><p id=thi-ap1:10.4><span class=root>bārāṇasipuruttame. </span><br><p id=thi-ap1:11.1><span class=root>Tassāsuṁ satta dhītaro, </span><br><p id=thi-ap1:11.2><span class=root>rājakaññā sukhedhitā; </span><br><p id=thi-ap1:11.3><span class=root>Buddhopaṭṭhānaniratā, </span><br><p id=thi-ap1:11.4><span class=root>brahmacariyaṁ cariṁsu tā. </span><br><p id=thi-ap1:12.1><span class=root>Tāsaṁ sahāyikā hutvā, </span><br><p id=thi-ap1:12.2><span class=root>sīlesu susamāhitā; </span><br><p id=thi-ap1:12.3><span class=root>Datvā dānāni sakkaccaṁ, </span><br><p id=thi-ap1:12.4><span class=root>agāreva vataṁ cariṁ. </span><br><p id=thi-ap1:13.1><span class=root>Tena kammena sukatena, </span><br><p id=thi-ap1:13.2><span class=root>cetanāpaṇidhīhi ca; </span><br><p id=thi-ap1:13.3><span class=root>Jahitvā mānusaṁ dehaṁ, </span><br><p id=thi-ap1:13.4><span class=root>tāvatiṁsūpagā ahaṁ. </span><br><p id=thi-ap1:14.1><span class=root>Tato cutā yāmamagaṁ, </span><br><p id=thi-ap1:14.2><span class=root>tatohaṁ tusitaṁ gatā; </span><br><p id=thi-ap1:14.3><span class=root>Tato ca nimmānaratiṁ, </span><br><p id=thi-ap1:14.4><span class=root>vasavattipuraṁ tato. </span><br><p id=thi-ap1:15.1><span class=root>Yattha yatthūpapajjāmi, </span><br><p id=thi-ap1:15.2><span class=root>puññakammasamohitā; </span><br><p id=thi-ap1:15.3><span class=root>Tattha tattheva rājūnaṁ, </span><br><p id=thi-ap1:15.4><span class=root>mahesittamakārayiṁ. </span><br><p id=thi-ap1:16.1><span class=root>Tato cutā manussatte, </span><br><p id=thi-ap1:16.2><span class=root>rājūnaṁ cakkavattinaṁ; </span><br><p id=thi-ap1:16.3><span class=root>Maṇḍalīnañca rājūnaṁ, </span><br><p id=thi-ap1:16.4><span class=root>mahesittamakārayiṁ. </span><br><p id=thi-ap1:17.1><span class=root>Sampattimanubhotvāna, </span><br><p id=thi-ap1:17.2><span class=root>devesu mānusesu ca; </span><br><p id=thi-ap1:17.3><span class=root>Sabbattha sukhitā hutvā, </span><br><p id=thi-ap1:17.4><span class=root>nekajātīsu saṁsariṁ. </span><br><p id=thi-ap1:18.1><span class=root>So hetu ca so pabhavo, </span><br><p id=thi-ap1:18.2><span class=root>Tammūlaṁ sāsane khamaṁ; </span><br><p id=thi-ap1:18.3><span class=root>Paṭhamaṁ taṁ samodhānaṁ, </span><br><p id=thi-ap1:18.4><span class=root>Taṁ dhammaratāya nibbānaṁ. </span><br><p id=thi-ap1:19.1><span class=root>Kilesā jhāpitā mayhaṁ, </span><br><p id=thi-ap1:19.2><span class=root>bhavā sabbe samūhatā; </span><br><p id=thi-ap1:19.3><span class=root>Nāgīva bandhanaṁ chetvā, </span><br><p id=thi-ap1:19.4><span class=root>viharāmi anāsavā. </span><br><p id=thi-ap1:20.1><span class=root>Svāgataṁ vata me āsi, </span><br><p id=thi-ap1:20.2><span class=root>buddhaseṭṭhassa santike; </span><br><p id=thi-ap1:20.3><span class=root>Tisso vijjā anuppattā, </span><br><p id=thi-ap1:20.4><span class=root>kataṁ buddhassa sāsanaṁ. </span><br><p id=thi-ap1:21.1><span class=root>Paṭisambhidā catasso, </span><br><p id=thi-ap1:21.2><span class=root>vimokkhāpi ca aṭṭhime; </span><br><p id=thi-ap1:21.3><span class=root>Chaḷabhiññā sacchikatā, </span><br><p id=thi-ap1:21.4><span class=root>kataṁ buddhassa sāsanaṁ”. </span><br><p id=thi-ap1:22.1><span class=root>Itthaṁ sudaṁ sumedhā bhikkhunī imā gāthāyo abhāsitthāti. </span><br><p id=thi-ap1:23.1><span class=root>Sumedhātheriyāpadānaṁ paṭhamaṁ. </span><br></main><footer class="container footer"><small><a href=/about/>Contact info</a></small></footer>