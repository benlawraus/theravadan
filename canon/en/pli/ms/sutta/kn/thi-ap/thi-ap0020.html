<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0019.html>Previous</a><a href=/canon/en/pli/ms/sutta/kn/thi-ap/thi-ap0021.html>Next</a></div><p><div class=verse-container id=thi-ap20:0.1><span>Therīapadāna </span></div><p><div class=verse-container id=thi-ap20:0.2><span>Ekūposathikavagga </span></div><p><div class=verse-container id=thi-ap20:0.3><span class=big-bold>Paṭācārātherīapadāna </span></div><p><div class=verse-container id=thi-ap20:1.1><span>“Padumuttaro nāma jino, </span></div><p><div class=verse-container id=thi-ap20:1.2><span>sabbadhammāna pāragū; </span></div><p><div class=verse-container id=thi-ap20:1.3><span>Ito satasahassamhi, </span></div><p><div class=verse-container id=thi-ap20:1.4><span>kappe uppajji nāyako. </span></div><p><div class=verse-container id=thi-ap20:2.1><span>Tadāhaṁ haṁsavatiyaṁ, </span></div><p><div class=verse-container id=thi-ap20:2.2><span>jātā seṭṭhikule ahuṁ; </span></div><p><div class=verse-container id=thi-ap20:2.3><span>Nānāratanapajjote, </span></div><p><div class=verse-container id=thi-ap20:2.4><span>mahāsukhasamappitā. </span></div><p><div class=verse-container id=thi-ap20:3.1><span>Upetvā taṁ mahāvīraṁ, </span></div><p><div class=verse-container id=thi-ap20:3.2><span>assosiṁ dhammadesanaṁ; </span></div><p><div class=verse-container id=thi-ap20:3.3><span>Tato jātapasādāhaṁ, </span></div><p><div class=verse-container id=thi-ap20:3.4><span>upesiṁ saraṇaṁ jinaṁ. </span></div><p><div class=verse-container id=thi-ap20:4.1><span>Tato vinayadhārīnaṁ, </span></div><p><div class=verse-container id=thi-ap20:4.2><span>aggaṁ vaṇṇesi nāyako; </span></div><p><div class=verse-container id=thi-ap20:4.3><span>Bhikkhuniṁ lajjiniṁ tādiṁ, </span></div><p><div class=verse-container id=thi-ap20:4.4><span>kappākappavisāradaṁ. </span></div><p><div class=verse-container id=thi-ap20:5.1><span>Tadā muditacittāhaṁ, </span></div><p><div class=verse-container id=thi-ap20:5.2><span>taṁ ṭhānamabhikaṅkhinī; </span></div><p><div class=verse-container id=thi-ap20:5.3><span>Nimantetvā dasabalaṁ, </span></div><p><div class=verse-container id=thi-ap20:5.4><span>sasaṅghaṁ lokanāyakaṁ. </span></div><p><div class=verse-container id=thi-ap20:6.1><span>Bhojayitvāna sattāhaṁ, </span></div><p><div class=verse-container id=thi-ap20:6.2><span>daditvāva ticīvaraṁ; </span></div><p><div class=verse-container id=thi-ap20:6.3><span>Nipacca sirasā pāde, </span></div><p><div class=verse-container id=thi-ap20:6.4><span>idaṁ vacanamabraviṁ. </span></div><p><div class=verse-container id=thi-ap20:7.1><span>‘Yā tayā vaṇṇitā vīra, </span></div><p><div class=verse-container id=thi-ap20:7.2><span>ito aṭṭhamake muni; </span></div><p><div class=verse-container id=thi-ap20:7.3><span>Tādisāhaṁ bhavissāmi, </span></div><p><div class=verse-container id=thi-ap20:7.4><span>yadi sijjhati nāyaka’. </span></div><p><div class=verse-container id=thi-ap20:8.1><span>Tadā avoca maṁ satthā, </span></div><p><div class=verse-container id=thi-ap20:8.2><span>‘bhadde mā bhāyi assasa; </span></div><p><div class=verse-container id=thi-ap20:8.3><span>Anāgatamhi addhāne, </span></div><p><div class=verse-container id=thi-ap20:8.4><span>lacchase taṁ manorathaṁ. </span></div><p><div class=verse-container id=thi-ap20:9.1><span>Satasahassito kappe, </span></div><p><div class=verse-container id=thi-ap20:9.2><span>okkākakulasambhavo; </span></div><p><div class=verse-container id=thi-ap20:9.3><span>Gotamo nāma gottena, </span></div><p><div class=verse-container id=thi-ap20:9.4><span>satthā loke bhavissati. </span></div><p><div class=verse-container id=thi-ap20:10.1><span>Tassa dhammesu dāyādā, </span></div><p><div class=verse-container id=thi-ap20:10.2><span>orasā dhammanimmitā; </span></div><p><div class=verse-container id=thi-ap20:10.3><span>Paṭācārāti nāmena, </span></div><p><div class=verse-container id=thi-ap20:10.4><span>hessati satthu sāvikā’. </span></div><p><div class=verse-container id=thi-ap20:11.1><span>Tadāhaṁ muditā hutvā, </span></div><p><div class=verse-container id=thi-ap20:11.2><span>yāvajīvaṁ tadā jinaṁ; </span></div><p><div class=verse-container id=thi-ap20:11.3><span>Mettacittā paricariṁ, </span></div><p><div class=verse-container id=thi-ap20:11.4><span>sasaṅghaṁ lokanāyakaṁ. </span></div><p><div class=verse-container id=thi-ap20:12.1><span>Tena kammena sukatena, </span></div><p><div class=verse-container id=thi-ap20:12.2><span>cetanāpaṇidhīhi ca; </span></div><p><div class=verse-container id=thi-ap20:12.3><span>Jahitvā mānusaṁ dehaṁ, </span></div><p><div class=verse-container id=thi-ap20:12.4><span>tāvatiṁsamagacchahaṁ. </span></div><p><div class=verse-container id=thi-ap20:13.1><span>Imamhi bhaddake kappe, </span></div><p><div class=verse-container id=thi-ap20:13.2><span>brahmabandhu mahāyaso; </span></div><p><div class=verse-container id=thi-ap20:13.3><span>Kassapo nāma gottena, </span></div><p><div class=verse-container id=thi-ap20:13.4><span>uppajji vadataṁ varo. </span></div><p><div class=verse-container id=thi-ap20:14.1><span>Upaṭṭhāko mahesissa, </span></div><p><div class=verse-container id=thi-ap20:14.2><span>tadā āsi narissaro; </span></div><p><div class=verse-container id=thi-ap20:14.3><span>Kāsirājā kikī nāma, </span></div><p><div class=verse-container id=thi-ap20:14.4><span>bārāṇasipuruttame. </span></div><p><div class=verse-container id=thi-ap20:15.1><span>Tassāsiṁ tatiyā dhītā, </span></div><p><div class=verse-container id=thi-ap20:15.2><span>bhikkhunī iti vissutā; </span></div><p><div class=verse-container id=thi-ap20:15.3><span>Dhammaṁ sutvā jinaggassa, </span></div><p><div class=verse-container id=thi-ap20:15.4><span>pabbajjaṁ samarocayiṁ. </span></div><p><div class=verse-container id=thi-ap20:16.1><span>Anujāni na no tāto, </span></div><p><div class=verse-container id=thi-ap20:16.2><span>agāreva tadā mayaṁ; </span></div><p><div class=verse-container id=thi-ap20:16.3><span>Vīsavassasahassāni, </span></div><p><div class=verse-container id=thi-ap20:16.4><span>vicarimha atanditā. </span></div><p><div class=verse-container id=thi-ap20:17.1><span>Komāribrahmacariyaṁ, </span></div><p><div class=verse-container id=thi-ap20:17.2><span>rājakaññā sukhedhitā; </span></div><p><div class=verse-container id=thi-ap20:17.3><span>Buddhopaṭṭhānaniratā, </span></div><p><div class=verse-container id=thi-ap20:17.4><span>muditā sattadhītaro. </span></div><p><div class=verse-container id=thi-ap20:18.1><span>Samaṇī samaṇaguttā ca, </span></div><p><div class=verse-container id=thi-ap20:18.2><span>bhikkhunī bhikkhudāyikā; </span></div><p><div class=verse-container id=thi-ap20:18.3><span>Dhammā ceva sudhammā ca, </span></div><p><div class=verse-container id=thi-ap20:18.4><span>sattamī saṅghadāyikā. </span></div><p><div class=verse-container id=thi-ap20:19.1><span>Ahaṁ uppalavaṇṇā ca, </span></div><p><div class=verse-container id=thi-ap20:19.2><span>khemā bhaddā ca bhikkhunī; </span></div><p><div class=verse-container id=thi-ap20:19.3><span>Kisāgotamī dhammadinnā, </span></div><p><div class=verse-container id=thi-ap20:19.4><span>visākhā hoti sattamī. </span></div><p><div class=verse-container id=thi-ap20:20.1><span>Tehi kammehi sukatehi, </span></div><p><div class=verse-container id=thi-ap20:20.2><span>cetanāpaṇidhīhi ca; </span></div><p><div class=verse-container id=thi-ap20:20.3><span>Jahitvā mānusaṁ dehaṁ, </span></div><p><div class=verse-container id=thi-ap20:20.4><span>tāvatiṁsamagacchahaṁ. </span></div><p><div class=verse-container id=thi-ap20:21.1><span>Pacchime ca bhave dāni, </span></div><p><div class=verse-container id=thi-ap20:21.2><span>jātā seṭṭhikule ahaṁ; </span></div><p><div class=verse-container id=thi-ap20:21.3><span>Sāvatthiyaṁ puravare, </span></div><p><div class=verse-container id=thi-ap20:21.4><span>iddhe phīte mahaddhane. </span></div><p><div class=verse-container id=thi-ap20:22.1><span>Yadā ca yobbanūpetā, </span></div><p><div class=verse-container id=thi-ap20:22.2><span>vitakkavasagā ahaṁ; </span></div><p><div class=verse-container id=thi-ap20:22.3><span>Naraṁ jārapatiṁ disvā, </span></div><p><div class=verse-container id=thi-ap20:22.4><span>tena saddhiṁ agacchahaṁ. </span></div><p><div class=verse-container id=thi-ap20:23.1><span>Ekaputtapasūtāhaṁ, </span></div><p><div class=verse-container id=thi-ap20:23.2><span>dutiyo kucchiyā mamaṁ; </span></div><p><div class=verse-container id=thi-ap20:23.3><span>Tadāhaṁ mātāpitaro, </span></div><p><div class=verse-container id=thi-ap20:23.4><span>okkhāmīti sunicchitā. </span></div><p><div class=verse-container id=thi-ap20:24.1><span>Nārocesiṁ patiṁ mayhaṁ, </span></div><p><div class=verse-container id=thi-ap20:24.2><span>tadā tamhi pavāsite; </span></div><p><div class=verse-container id=thi-ap20:24.3><span>Ekikā niggatā gehā, </span></div><p><div class=verse-container id=thi-ap20:24.4><span>gantuṁ sāvatthimuttamaṁ. </span></div><p><div class=verse-container id=thi-ap20:25.1><span>Tato me sāmi āgantvā, </span></div><p><div class=verse-container id=thi-ap20:25.2><span>sambhāvesi pathe mamaṁ; </span></div><p><div class=verse-container id=thi-ap20:25.3><span>Tadā me kammajā vātā, </span></div><p><div class=verse-container id=thi-ap20:25.4><span>uppannā atidāruṇā. </span></div><p><div class=verse-container id=thi-ap20:26.1><span>Uṭṭhito ca mahāmegho, </span></div><p><div class=verse-container id=thi-ap20:26.2><span>pasūtisamaye mama; </span></div><p><div class=verse-container id=thi-ap20:26.3><span>Dabbatthāya tadā gantvā, </span></div><p><div class=verse-container id=thi-ap20:26.4><span>sāmi sappena mārito. </span></div><p><div class=verse-container id=thi-ap20:27.1><span>Tadā vijātadukkhena, </span></div><p><div class=verse-container id=thi-ap20:27.2><span>anāthā kapaṇā ahaṁ; </span></div><p><div class=verse-container id=thi-ap20:27.3><span>Kunnadiṁ pūritaṁ disvā, </span></div><p><div class=verse-container id=thi-ap20:27.4><span>gacchantī sakulālayaṁ. </span></div><p><div class=verse-container id=thi-ap20:28.1><span>Bālaṁ ādāya atariṁ, </span></div><p><div class=verse-container id=thi-ap20:28.2><span>pārakūle ca ekakaṁ; </span></div><p><div class=verse-container id=thi-ap20:28.3><span>Sāyetvā bālakaṁ puttaṁ, </span></div><p><div class=verse-container id=thi-ap20:28.4><span>itaraṁ taraṇāyahaṁ. </span></div><p><div class=verse-container id=thi-ap20:29.1><span>Nivattā ukkuso hāsi, </span></div><p><div class=verse-container id=thi-ap20:29.2><span>taruṇaṁ vilapantakaṁ; </span></div><p><div class=verse-container id=thi-ap20:29.3><span>Itarañca vahī soto, </span></div><p><div class=verse-container id=thi-ap20:29.4><span>sāhaṁ sokasamappitā. </span></div><p><div class=verse-container id=thi-ap20:30.1><span>Sāvatthinagaraṁ gantvā, </span></div><p><div class=verse-container id=thi-ap20:30.2><span>assosiṁ sajane mate; </span></div><p><div class=verse-container id=thi-ap20:30.3><span>Tadā avocaṁ sokaṭṭā, </span></div><p><div class=verse-container id=thi-ap20:30.4><span>mahāsokasamappitā. </span></div><p><div class=verse-container id=thi-ap20:31.1><span>‘Ubho puttā kālaṅkatā, </span></div><p><div class=verse-container id=thi-ap20:31.2><span>panthe mayhaṁ patī mato; </span></div><p><div class=verse-container id=thi-ap20:31.3><span>Mātā pitā ca bhātā ca, </span></div><p><div class=verse-container id=thi-ap20:31.4><span>ekacitamhi ḍayhare’. </span></div><p><div class=verse-container id=thi-ap20:32.1><span>Tadā kisā ca paṇḍu ca, </span></div><p><div class=verse-container id=thi-ap20:32.2><span>anāthā dīnamānasā; </span></div><p><div class=verse-container id=thi-ap20:32.3><span>Ito tato bhamantīhaṁ, </span></div><p><div class=verse-container id=thi-ap20:32.4><span>addasaṁ narasārathiṁ. </span></div><p><div class=verse-container id=thi-ap20:33.1><span>Tato avoca maṁ satthā, </span></div><p><div class=verse-container id=thi-ap20:33.2><span>‘putte mā soci assasa; </span></div><p><div class=verse-container id=thi-ap20:33.3><span>Attānaṁ te gavesassu, </span></div><p><div class=verse-container id=thi-ap20:33.4><span>kiṁ niratthaṁ vihaññasi. </span></div><p><div class=verse-container id=thi-ap20:34.1><span>Na santi puttā tāṇāya, </span></div><p><div class=verse-container id=thi-ap20:34.2><span>na ñātī napi bandhavā; </span></div><p><div class=verse-container id=thi-ap20:34.3><span>Antakenādhipannassa, </span></div><p><div class=verse-container id=thi-ap20:34.4><span>natthi ñātīsu tāṇatā’. </span></div><p><div class=verse-container id=thi-ap20:35.1><span>Taṁ sutvā munino vākyaṁ, </span></div><p><div class=verse-container id=thi-ap20:35.2><span>paṭhamaṁ phalamajjhagaṁ; </span></div><p><div class=verse-container id=thi-ap20:35.3><span>Pabbajitvāna naciraṁ, </span></div><p><div class=verse-container id=thi-ap20:35.4><span>arahattamapāpuṇiṁ. </span></div><p><div class=verse-container id=thi-ap20:36.1><span>Iddhīsu ca vasī homi, </span></div><p><div class=verse-container id=thi-ap20:36.2><span>dibbāya sotadhātuyā; </span></div><p><div class=verse-container id=thi-ap20:36.3><span>Paracittāni jānāmi, </span></div><p><div class=verse-container id=thi-ap20:36.4><span>satthusāsanakārikā. </span></div><p><div class=verse-container id=thi-ap20:37.1><span>Pubbenivāsaṁ jānāmi, </span></div><p><div class=verse-container id=thi-ap20:37.2><span>dibbacakkhu visodhitaṁ; </span></div><p><div class=verse-container id=thi-ap20:37.3><span>Khepetvā āsave sabbe, </span></div><p><div class=verse-container id=thi-ap20:37.4><span>visuddhāsiṁ sunimmalā. </span></div><p><div class=verse-container id=thi-ap20:38.1><span>Tatohaṁ vinayaṁ sabbaṁ, </span></div><p><div class=verse-container id=thi-ap20:38.2><span>santike sabbadassino; </span></div><p><div class=verse-container id=thi-ap20:38.3><span>Uggahiṁ sabbavitthāraṁ, </span></div><p><div class=verse-container id=thi-ap20:38.4><span>byāhariñca yathātathaṁ. </span></div><p><div class=verse-container id=thi-ap20:39.1><span>Jino tasmiṁ guṇe tuṭṭho, </span></div><p><div class=verse-container id=thi-ap20:39.2><span>etadagge ṭhapesi maṁ; </span></div><p><div class=verse-container id=thi-ap20:39.3><span>‘Aggā vinayadhārīnaṁ, </span></div><p><div class=verse-container id=thi-ap20:39.4><span>paṭācārāva ekikā’. </span></div><p><div class=verse-container id=thi-ap20:40.1><span>Pariciṇṇo mayā satthā, </span></div><p><div class=verse-container id=thi-ap20:40.2><span>kataṁ buddhassa sāsanaṁ; </span></div><p><div class=verse-container id=thi-ap20:40.3><span>Ohito garuko bhāro, </span></div><p><div class=verse-container id=thi-ap20:40.4><span>bhavanetti samūhatā. </span></div><p><div class=verse-container id=thi-ap20:41.1><span>Yassatthāya pabbajitā, </span></div><p><div class=verse-container id=thi-ap20:41.2><span>agārasmānagāriyaṁ; </span></div><p><div class=verse-container id=thi-ap20:41.3><span>So me attho anuppatto, </span></div><p><div class=verse-container id=thi-ap20:41.4><span>sabbasaṁyojanakkhayo. </span></div><p><div class=verse-container id=thi-ap20:42.1><span>Kilesā jhāpitā mayhaṁ, </span></div><p><div class=verse-container id=thi-ap20:42.2><span>…pe… </span></div><p><div class=verse-container id=thi-ap20:42.3><span>viharāmi anāsavā. </span></div><p><div class=verse-container id=thi-ap20:43.1><span>Svāgataṁ vata me āsi, </span></div><p><div class=verse-container id=thi-ap20:43.2><span>…pe… </span></div><p><div class=verse-container id=thi-ap20:43.3><span>kataṁ buddhassa sāsanaṁ. </span></div><p><div class=verse-container id=thi-ap20:44.1><span>Paṭisambhidā catasso, </span></div><p><div class=verse-container id=thi-ap20:44.2><span>…pe… </span></div><p><div class=verse-container id=thi-ap20:44.3><span>kataṁ buddhassa sāsanaṁ”. </span></div><p><div class=verse-container id=thi-ap20:45.1><span>Itthaṁ sudaṁ paṭācārā bhikkhunī imā gāthāyo abhāsitthāti. </span></div><p><div class=verse-container id=thi-ap20:46.1><span>Paṭācārātheriyāpadānaṁ dasamaṁ. </span></div><p><div class=verse-container id=thi-ap20:47.1><span>Ekūposathikavaggo dutiyo. </span></div><p><div class=verse-container id=thi-ap20:48.1><span>Tassuddānaṁ </span></div><p><div class=verse-container id=thi-ap20:49.1><span>Ekūposathikā ceva, </span></div><p><div class=verse-container id=thi-ap20:49.2><span>saḷalā cātha modakā; </span></div><p><div class=verse-container id=thi-ap20:49.3><span>Ekāsanā pañcadīpā, </span></div><p><div class=verse-container id=thi-ap20:49.4><span>naḷamālī ca gotamī. </span></div><p><div class=verse-container id=thi-ap20:50.1><span>Khemā uppalavaṇṇā ca, </span></div><p><div class=verse-container id=thi-ap20:50.2><span>paṭācārā ca bhikkhunī; </span></div><p><div class=verse-container id=thi-ap20:50.3><span>Gāthā satāni pañceva, </span></div><p><div class=verse-container id=thi-ap20:50.4><span>nava cāpi taduttari. </span></div><div class=flex-between><a href=/canon/en/pli/ms/sutta/kn/thi-ap/thi-ap0019.html>Previous</a><a href=/canon/en/pli/ms/sutta/kn/thi-ap/thi-ap0021.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>