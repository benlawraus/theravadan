<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0019.html>Previous</a><a href=/canon/en/pli/ms/sutta/kn/thi-ap/thi-ap0021.html>Next</a></div><p id=thi-ap20:0.1><span class=root>Therīapadāna </span><br><p id=thi-ap20:0.2><span class=root>Ekūposathikavagga </span><br><p id=thi-ap20:0.3><span class="root big-bold">Paṭācārātherīapadāna </span><br><p id=thi-ap20:1.1><span class=root>“Padumuttaro nāma jino, </span><br><p id=thi-ap20:1.2><span class=root>sabbadhammāna pāragū; </span><br><p id=thi-ap20:1.3><span class=root>Ito satasahassamhi, </span><br><p id=thi-ap20:1.4><span class=root>kappe uppajji nāyako. </span><br><p id=thi-ap20:2.1><span class=root>Tadāhaṁ haṁsavatiyaṁ, </span><br><p id=thi-ap20:2.2><span class=root>jātā seṭṭhikule ahuṁ; </span><br><p id=thi-ap20:2.3><span class=root>Nānāratanapajjote, </span><br><p id=thi-ap20:2.4><span class=root>mahāsukhasamappitā. </span><br><p id=thi-ap20:3.1><span class=root>Upetvā taṁ mahāvīraṁ, </span><br><p id=thi-ap20:3.2><span class=root>assosiṁ dhammadesanaṁ; </span><br><p id=thi-ap20:3.3><span class=root>Tato jātapasādāhaṁ, </span><br><p id=thi-ap20:3.4><span class=root>upesiṁ saraṇaṁ jinaṁ. </span><br><p id=thi-ap20:4.1><span class=root>Tato vinayadhārīnaṁ, </span><br><p id=thi-ap20:4.2><span class=root>aggaṁ vaṇṇesi nāyako; </span><br><p id=thi-ap20:4.3><span class=root>Bhikkhuniṁ lajjiniṁ tādiṁ, </span><br><p id=thi-ap20:4.4><span class=root>kappākappavisāradaṁ. </span><br><p id=thi-ap20:5.1><span class=root>Tadā muditacittāhaṁ, </span><br><p id=thi-ap20:5.2><span class=root>taṁ ṭhānamabhikaṅkhinī; </span><br><p id=thi-ap20:5.3><span class=root>Nimantetvā dasabalaṁ, </span><br><p id=thi-ap20:5.4><span class=root>sasaṅghaṁ lokanāyakaṁ. </span><br><p id=thi-ap20:6.1><span class=root>Bhojayitvāna sattāhaṁ, </span><br><p id=thi-ap20:6.2><span class=root>daditvāva ticīvaraṁ; </span><br><p id=thi-ap20:6.3><span class=root>Nipacca sirasā pāde, </span><br><p id=thi-ap20:6.4><span class=root>idaṁ vacanamabraviṁ. </span><br><p id=thi-ap20:7.1><span class=root>‘Yā tayā vaṇṇitā vīra, </span><br><p id=thi-ap20:7.2><span class=root>ito aṭṭhamake muni; </span><br><p id=thi-ap20:7.3><span class=root>Tādisāhaṁ bhavissāmi, </span><br><p id=thi-ap20:7.4><span class=root>yadi sijjhati nāyaka’. </span><br><p id=thi-ap20:8.1><span class=root>Tadā avoca maṁ satthā, </span><br><p id=thi-ap20:8.2><span class=root>‘bhadde mā bhāyi assasa; </span><br><p id=thi-ap20:8.3><span class=root>Anāgatamhi addhāne, </span><br><p id=thi-ap20:8.4><span class=root>lacchase taṁ manorathaṁ. </span><br><p id=thi-ap20:9.1><span class=root>Satasahassito kappe, </span><br><p id=thi-ap20:9.2><span class=root>okkākakulasambhavo; </span><br><p id=thi-ap20:9.3><span class=root>Gotamo nāma gottena, </span><br><p id=thi-ap20:9.4><span class=root>satthā loke bhavissati. </span><br><p id=thi-ap20:10.1><span class=root>Tassa dhammesu dāyādā, </span><br><p id=thi-ap20:10.2><span class=root>orasā dhammanimmitā; </span><br><p id=thi-ap20:10.3><span class=root>Paṭācārāti nāmena, </span><br><p id=thi-ap20:10.4><span class=root>hessati satthu sāvikā’. </span><br><p id=thi-ap20:11.1><span class=root>Tadāhaṁ muditā hutvā, </span><br><p id=thi-ap20:11.2><span class=root>yāvajīvaṁ tadā jinaṁ; </span><br><p id=thi-ap20:11.3><span class=root>Mettacittā paricariṁ, </span><br><p id=thi-ap20:11.4><span class=root>sasaṅghaṁ lokanāyakaṁ. </span><br><p id=thi-ap20:12.1><span class=root>Tena kammena sukatena, </span><br><p id=thi-ap20:12.2><span class=root>cetanāpaṇidhīhi ca; </span><br><p id=thi-ap20:12.3><span class=root>Jahitvā mānusaṁ dehaṁ, </span><br><p id=thi-ap20:12.4><span class=root>tāvatiṁsamagacchahaṁ. </span><br><p id=thi-ap20:13.1><span class=root>Imamhi bhaddake kappe, </span><br><p id=thi-ap20:13.2><span class=root>brahmabandhu mahāyaso; </span><br><p id=thi-ap20:13.3><span class=root>Kassapo nāma gottena, </span><br><p id=thi-ap20:13.4><span class=root>uppajji vadataṁ varo. </span><br><p id=thi-ap20:14.1><span class=root>Upaṭṭhāko mahesissa, </span><br><p id=thi-ap20:14.2><span class=root>tadā āsi narissaro; </span><br><p id=thi-ap20:14.3><span class=root>Kāsirājā kikī nāma, </span><br><p id=thi-ap20:14.4><span class=root>bārāṇasipuruttame. </span><br><p id=thi-ap20:15.1><span class=root>Tassāsiṁ tatiyā dhītā, </span><br><p id=thi-ap20:15.2><span class=root>bhikkhunī iti vissutā; </span><br><p id=thi-ap20:15.3><span class=root>Dhammaṁ sutvā jinaggassa, </span><br><p id=thi-ap20:15.4><span class=root>pabbajjaṁ samarocayiṁ. </span><br><p id=thi-ap20:16.1><span class=root>Anujāni na no tāto, </span><br><p id=thi-ap20:16.2><span class=root>agāreva tadā mayaṁ; </span><br><p id=thi-ap20:16.3><span class=root>Vīsavassasahassāni, </span><br><p id=thi-ap20:16.4><span class=root>vicarimha atanditā. </span><br><p id=thi-ap20:17.1><span class=root>Komāribrahmacariyaṁ, </span><br><p id=thi-ap20:17.2><span class=root>rājakaññā sukhedhitā; </span><br><p id=thi-ap20:17.3><span class=root>Buddhopaṭṭhānaniratā, </span><br><p id=thi-ap20:17.4><span class=root>muditā sattadhītaro. </span><br><p id=thi-ap20:18.1><span class=root>Samaṇī samaṇaguttā ca, </span><br><p id=thi-ap20:18.2><span class=root>bhikkhunī bhikkhudāyikā; </span><br><p id=thi-ap20:18.3><span class=root>Dhammā ceva sudhammā ca, </span><br><p id=thi-ap20:18.4><span class=root>sattamī saṅghadāyikā. </span><br><p id=thi-ap20:19.1><span class=root>Ahaṁ uppalavaṇṇā ca, </span><br><p id=thi-ap20:19.2><span class=root>khemā bhaddā ca bhikkhunī; </span><br><p id=thi-ap20:19.3><span class=root>Kisāgotamī dhammadinnā, </span><br><p id=thi-ap20:19.4><span class=root>visākhā hoti sattamī. </span><br><p id=thi-ap20:20.1><span class=root>Tehi kammehi sukatehi, </span><br><p id=thi-ap20:20.2><span class=root>cetanāpaṇidhīhi ca; </span><br><p id=thi-ap20:20.3><span class=root>Jahitvā mānusaṁ dehaṁ, </span><br><p id=thi-ap20:20.4><span class=root>tāvatiṁsamagacchahaṁ. </span><br><p id=thi-ap20:21.1><span class=root>Pacchime ca bhave dāni, </span><br><p id=thi-ap20:21.2><span class=root>jātā seṭṭhikule ahaṁ; </span><br><p id=thi-ap20:21.3><span class=root>Sāvatthiyaṁ puravare, </span><br><p id=thi-ap20:21.4><span class=root>iddhe phīte mahaddhane. </span><br><p id=thi-ap20:22.1><span class=root>Yadā ca yobbanūpetā, </span><br><p id=thi-ap20:22.2><span class=root>vitakkavasagā ahaṁ; </span><br><p id=thi-ap20:22.3><span class=root>Naraṁ jārapatiṁ disvā, </span><br><p id=thi-ap20:22.4><span class=root>tena saddhiṁ agacchahaṁ. </span><br><p id=thi-ap20:23.1><span class=root>Ekaputtapasūtāhaṁ, </span><br><p id=thi-ap20:23.2><span class=root>dutiyo kucchiyā mamaṁ; </span><br><p id=thi-ap20:23.3><span class=root>Tadāhaṁ mātāpitaro, </span><br><p id=thi-ap20:23.4><span class=root>okkhāmīti sunicchitā. </span><br><p id=thi-ap20:24.1><span class=root>Nārocesiṁ patiṁ mayhaṁ, </span><br><p id=thi-ap20:24.2><span class=root>tadā tamhi pavāsite; </span><br><p id=thi-ap20:24.3><span class=root>Ekikā niggatā gehā, </span><br><p id=thi-ap20:24.4><span class=root>gantuṁ sāvatthimuttamaṁ. </span><br><p id=thi-ap20:25.1><span class=root>Tato me sāmi āgantvā, </span><br><p id=thi-ap20:25.2><span class=root>sambhāvesi pathe mamaṁ; </span><br><p id=thi-ap20:25.3><span class=root>Tadā me kammajā vātā, </span><br><p id=thi-ap20:25.4><span class=root>uppannā atidāruṇā. </span><br><p id=thi-ap20:26.1><span class=root>Uṭṭhito ca mahāmegho, </span><br><p id=thi-ap20:26.2><span class=root>pasūtisamaye mama; </span><br><p id=thi-ap20:26.3><span class=root>Dabbatthāya tadā gantvā, </span><br><p id=thi-ap20:26.4><span class=root>sāmi sappena mārito. </span><br><p id=thi-ap20:27.1><span class=root>Tadā vijātadukkhena, </span><br><p id=thi-ap20:27.2><span class=root>anāthā kapaṇā ahaṁ; </span><br><p id=thi-ap20:27.3><span class=root>Kunnadiṁ pūritaṁ disvā, </span><br><p id=thi-ap20:27.4><span class=root>gacchantī sakulālayaṁ. </span><br><p id=thi-ap20:28.1><span class=root>Bālaṁ ādāya atariṁ, </span><br><p id=thi-ap20:28.2><span class=root>pārakūle ca ekakaṁ; </span><br><p id=thi-ap20:28.3><span class=root>Sāyetvā bālakaṁ puttaṁ, </span><br><p id=thi-ap20:28.4><span class=root>itaraṁ taraṇāyahaṁ. </span><br><p id=thi-ap20:29.1><span class=root>Nivattā ukkuso hāsi, </span><br><p id=thi-ap20:29.2><span class=root>taruṇaṁ vilapantakaṁ; </span><br><p id=thi-ap20:29.3><span class=root>Itarañca vahī soto, </span><br><p id=thi-ap20:29.4><span class=root>sāhaṁ sokasamappitā. </span><br><p id=thi-ap20:30.1><span class=root>Sāvatthinagaraṁ gantvā, </span><br><p id=thi-ap20:30.2><span class=root>assosiṁ sajane mate; </span><br><p id=thi-ap20:30.3><span class=root>Tadā avocaṁ sokaṭṭā, </span><br><p id=thi-ap20:30.4><span class=root>mahāsokasamappitā. </span><br><p id=thi-ap20:31.1><span class=root>‘Ubho puttā kālaṅkatā, </span><br><p id=thi-ap20:31.2><span class=root>panthe mayhaṁ patī mato; </span><br><p id=thi-ap20:31.3><span class=root>Mātā pitā ca bhātā ca, </span><br><p id=thi-ap20:31.4><span class=root>ekacitamhi ḍayhare’. </span><br><p id=thi-ap20:32.1><span class=root>Tadā kisā ca paṇḍu ca, </span><br><p id=thi-ap20:32.2><span class=root>anāthā dīnamānasā; </span><br><p id=thi-ap20:32.3><span class=root>Ito tato bhamantīhaṁ, </span><br><p id=thi-ap20:32.4><span class=root>addasaṁ narasārathiṁ. </span><br><p id=thi-ap20:33.1><span class=root>Tato avoca maṁ satthā, </span><br><p id=thi-ap20:33.2><span class=root>‘putte mā soci assasa; </span><br><p id=thi-ap20:33.3><span class=root>Attānaṁ te gavesassu, </span><br><p id=thi-ap20:33.4><span class=root>kiṁ niratthaṁ vihaññasi. </span><br><p id=thi-ap20:34.1><span class=root>Na santi puttā tāṇāya, </span><br><p id=thi-ap20:34.2><span class=root>na ñātī napi bandhavā; </span><br><p id=thi-ap20:34.3><span class=root>Antakenādhipannassa, </span><br><p id=thi-ap20:34.4><span class=root>natthi ñātīsu tāṇatā’. </span><br><p id=thi-ap20:35.1><span class=root>Taṁ sutvā munino vākyaṁ, </span><br><p id=thi-ap20:35.2><span class=root>paṭhamaṁ phalamajjhagaṁ; </span><br><p id=thi-ap20:35.3><span class=root>Pabbajitvāna naciraṁ, </span><br><p id=thi-ap20:35.4><span class=root>arahattamapāpuṇiṁ. </span><br><p id=thi-ap20:36.1><span class=root>Iddhīsu ca vasī homi, </span><br><p id=thi-ap20:36.2><span class=root>dibbāya sotadhātuyā; </span><br><p id=thi-ap20:36.3><span class=root>Paracittāni jānāmi, </span><br><p id=thi-ap20:36.4><span class=root>satthusāsanakārikā. </span><br><p id=thi-ap20:37.1><span class=root>Pubbenivāsaṁ jānāmi, </span><br><p id=thi-ap20:37.2><span class=root>dibbacakkhu visodhitaṁ; </span><br><p id=thi-ap20:37.3><span class=root>Khepetvā āsave sabbe, </span><br><p id=thi-ap20:37.4><span class=root>visuddhāsiṁ sunimmalā. </span><br><p id=thi-ap20:38.1><span class=root>Tatohaṁ vinayaṁ sabbaṁ, </span><br><p id=thi-ap20:38.2><span class=root>santike sabbadassino; </span><br><p id=thi-ap20:38.3><span class=root>Uggahiṁ sabbavitthāraṁ, </span><br><p id=thi-ap20:38.4><span class=root>byāhariñca yathātathaṁ. </span><br><p id=thi-ap20:39.1><span class=root>Jino tasmiṁ guṇe tuṭṭho, </span><br><p id=thi-ap20:39.2><span class=root>etadagge ṭhapesi maṁ; </span><br><p id=thi-ap20:39.3><span class=root>‘Aggā vinayadhārīnaṁ, </span><br><p id=thi-ap20:39.4><span class=root>paṭācārāva ekikā’. </span><br><p id=thi-ap20:40.1><span class=root>Pariciṇṇo mayā satthā, </span><br><p id=thi-ap20:40.2><span class=root>kataṁ buddhassa sāsanaṁ; </span><br><p id=thi-ap20:40.3><span class=root>Ohito garuko bhāro, </span><br><p id=thi-ap20:40.4><span class=root>bhavanetti samūhatā. </span><br><p id=thi-ap20:41.1><span class=root>Yassatthāya pabbajitā, </span><br><p id=thi-ap20:41.2><span class=root>agārasmānagāriyaṁ; </span><br><p id=thi-ap20:41.3><span class=root>So me attho anuppatto, </span><br><p id=thi-ap20:41.4><span class=root>sabbasaṁyojanakkhayo. </span><br><p id=thi-ap20:42.1><span class=root>Kilesā jhāpitā mayhaṁ, </span><br><p id=thi-ap20:42.2><span class=root>…pe… </span><br><p id=thi-ap20:42.3><span class=root>viharāmi anāsavā. </span><br><p id=thi-ap20:43.1><span class=root>Svāgataṁ vata me āsi, </span><br><p id=thi-ap20:43.2><span class=root>…pe… </span><br><p id=thi-ap20:43.3><span class=root>kataṁ buddhassa sāsanaṁ. </span><br><p id=thi-ap20:44.1><span class=root>Paṭisambhidā catasso, </span><br><p id=thi-ap20:44.2><span class=root>…pe… </span><br><p id=thi-ap20:44.3><span class=root>kataṁ buddhassa sāsanaṁ”. </span><br><p id=thi-ap20:45.1><span class=root>Itthaṁ sudaṁ paṭācārā bhikkhunī imā gāthāyo abhāsitthāti. </span><br><p id=thi-ap20:46.1><span class=root>Paṭācārātheriyāpadānaṁ dasamaṁ. </span><br><p id=thi-ap20:47.1><span class=root>Ekūposathikavaggo dutiyo. </span><br><p id=thi-ap20:48.1><span class=root>Tassuddānaṁ </span><br><p id=thi-ap20:49.1><span class=root>Ekūposathikā ceva, </span><br><p id=thi-ap20:49.2><span class=root>saḷalā cātha modakā; </span><br><p id=thi-ap20:49.3><span class=root>Ekāsanā pañcadīpā, </span><br><p id=thi-ap20:49.4><span class=root>naḷamālī ca gotamī. </span><br><p id=thi-ap20:50.1><span class=root>Khemā uppalavaṇṇā ca, </span><br><p id=thi-ap20:50.2><span class=root>paṭācārā ca bhikkhunī; </span><br><p id=thi-ap20:50.3><span class=root>Gāthā satāni pañceva, </span><br><p id=thi-ap20:50.4><span class=root>nava cāpi taduttari. </span><br></main><footer class="container footer"><small><a href=/about/>Contact info</a></small></footer>