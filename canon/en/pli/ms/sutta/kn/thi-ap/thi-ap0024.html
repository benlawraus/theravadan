<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0023.html>Previous</a><a href=/canon/en/pli/ms/sutta/kn/thi-ap/thi-ap0025.html>Next</a></div><p id=thi-ap24:0.1><span class=root>Therīapadāna </span><br><p id=thi-ap24:0.2><span class=root>Kuṇḍalakesīvagga </span><br><p id=thi-ap24:0.3><span class="root big-bold">Sakulātherīapadāna </span><br><p id=thi-ap24:1.1><span class=root>“Padumuttaro nāma jino, </span><br><p id=thi-ap24:1.2><span class=root>sabbadhammāna pāragū; </span><br><p id=thi-ap24:1.3><span class=root>Ito satasahassamhi, </span><br><p id=thi-ap24:1.4><span class=root>kappe uppajji nāyako. </span><br><p id=thi-ap24:2.1><span class=root>Hitāya sabbasattānaṁ, </span><br><p id=thi-ap24:2.2><span class=root>sukhāya vadataṁ varo; </span><br><p id=thi-ap24:2.3><span class=root>Atthāya purisājañño, </span><br><p id=thi-ap24:2.4><span class=root>paṭipanno sadevake. </span><br><p id=thi-ap24:3.1><span class=root>Yasaggapatto sirimā, </span><br><p id=thi-ap24:3.2><span class=root>kittivaṇṇagato jino; </span><br><p id=thi-ap24:3.3><span class=root>Pūjito sabbalokassa, </span><br><p id=thi-ap24:3.4><span class=root>disāsabbāsu vissuto. </span><br><p id=thi-ap24:4.1><span class=root>Uttiṇṇavicikiccho so, </span><br><p id=thi-ap24:4.2><span class=root>vītivattakathaṅkatho; </span><br><p id=thi-ap24:4.3><span class=root>Sampuṇṇamanasaṅkappo, </span><br><p id=thi-ap24:4.4><span class=root>patto sambodhimuttamaṁ. </span><br><p id=thi-ap24:5.1><span class=root>Anuppannassa maggassa, </span><br><p id=thi-ap24:5.2><span class=root>uppādetā naruttamo; </span><br><p id=thi-ap24:5.3><span class=root>Anakkhātañca akkhāsi, </span><br><p id=thi-ap24:5.4><span class=root>asañjātañca sañjanī. </span><br><p id=thi-ap24:6.1><span class=root>Maggaññū ca maggavidū, </span><br><p id=thi-ap24:6.2><span class=root>maggakkhāyī narāsabho; </span><br><p id=thi-ap24:6.3><span class=root>Maggassa kusalo satthā, </span><br><p id=thi-ap24:6.4><span class=root>sārathīnaṁ varuttamo. </span><br><p id=thi-ap24:7.1><span class=root>Mahākāruṇiko satthā, </span><br><p id=thi-ap24:7.2><span class=root>dhammaṁ desesi nāyako; </span><br><p id=thi-ap24:7.3><span class=root>Nimugge kāmapaṅkamhi, </span><br><p id=thi-ap24:7.4><span class=root>samuddharati pāṇine. </span><br><p id=thi-ap24:8.1><span class=root>Tadāhaṁ haṁsavatiyaṁ, </span><br><p id=thi-ap24:8.2><span class=root>jātā khattiyanandanā; </span><br><p id=thi-ap24:8.3><span class=root>Surūpā sadhanā cāpi, </span><br><p id=thi-ap24:8.4><span class=root>dayitā ca sirīmatī. </span><br><p id=thi-ap24:9.1><span class=root>Ānandassa mahārañño, </span><br><p id=thi-ap24:9.2><span class=root>dhītā paramasobhaṇā; </span><br><p id=thi-ap24:9.3><span class=root>Vemātā bhaginī cāpi, </span><br><p id=thi-ap24:9.4><span class=root>padumuttaranāmino. </span><br><p id=thi-ap24:10.1><span class=root>Rājakaññāhi sahitā, </span><br><p id=thi-ap24:10.2><span class=root>sabbābharaṇabhūsitā; </span><br><p id=thi-ap24:10.3><span class=root>Upāgamma mahāvīraṁ, </span><br><p id=thi-ap24:10.4><span class=root>assosiṁ dhammadesanaṁ. </span><br><p id=thi-ap24:11.1><span class=root>Tadā hi so lokagaru, </span><br><p id=thi-ap24:11.2><span class=root>bhikkhuniṁ dibbacakkhukaṁ; </span><br><p id=thi-ap24:11.3><span class=root>Kittayaṁ parisāmajjhe, </span><br><p id=thi-ap24:11.4><span class=root>aggaṭṭhāne ṭhapesi taṁ. </span><br><p id=thi-ap24:12.1><span class=root>Suṇitvā tamahaṁ haṭṭhā, </span><br><p id=thi-ap24:12.2><span class=root>dānaṁ datvāna satthuno; </span><br><p id=thi-ap24:12.3><span class=root>Pūjitvāna ca sambuddhaṁ, </span><br><p id=thi-ap24:12.4><span class=root>dibbacakkhuṁ apatthayiṁ. </span><br><p id=thi-ap24:13.1><span class=root>Tato avoca maṁ satthā, </span><br><p id=thi-ap24:13.2><span class=root>‘nande lacchasi patthitaṁ; </span><br><p id=thi-ap24:13.3><span class=root>Padīpadhammadānānaṁ, </span><br><p id=thi-ap24:13.4><span class=root>phalametaṁ sunicchitaṁ. </span><br><p id=thi-ap24:14.1><span class=root>Satasahassito kappe, </span><br><p id=thi-ap24:14.2><span class=root>okkākakulasambhavo; </span><br><p id=thi-ap24:14.3><span class=root>Gotamo nāma gottena, </span><br><p id=thi-ap24:14.4><span class=root>satthā loke bhavissati. </span><br><p id=thi-ap24:15.1><span class=root>Tassa dhammesu dāyādā, </span><br><p id=thi-ap24:15.2><span class=root>orasā dhammanimmitā; </span><br><p id=thi-ap24:15.3><span class=root>Sakulā nāma nāmena, </span><br><p id=thi-ap24:15.4><span class=root>hessati satthu sāvikā’. </span><br><p id=thi-ap24:16.1><span class=root>Tena kammena sukatena, </span><br><p id=thi-ap24:16.2><span class=root>cetanāpaṇidhīhi ca; </span><br><p id=thi-ap24:16.3><span class=root>Jahitvā mānusaṁ dehaṁ, </span><br><p id=thi-ap24:16.4><span class=root>tāvatiṁsamagacchahaṁ. </span><br><p id=thi-ap24:17.1><span class=root>Imamhi bhaddake kappe, </span><br><p id=thi-ap24:17.2><span class=root>brahmabandhu mahāyaso; </span><br><p id=thi-ap24:17.3><span class=root>Kassapo nāma gottena, </span><br><p id=thi-ap24:17.4><span class=root>uppajji vadataṁ varo. </span><br><p id=thi-ap24:18.1><span class=root>Paribbājakinī āsiṁ, </span><br><p id=thi-ap24:18.2><span class=root>tadāhaṁ ekacārinī; </span><br><p id=thi-ap24:18.3><span class=root>Bhikkhāya vicaritvāna, </span><br><p id=thi-ap24:18.4><span class=root>alabhiṁ telamattakaṁ. </span><br><p id=thi-ap24:19.1><span class=root>Tena dīpaṁ padīpetvā, </span><br><p id=thi-ap24:19.2><span class=root>upaṭṭhiṁ sabbasaṁvariṁ; </span><br><p id=thi-ap24:19.3><span class=root>Cetiyaṁ dvipadaggassa, </span><br><p id=thi-ap24:19.4><span class=root>vippasannena cetasā. </span><br><p id=thi-ap24:20.1><span class=root>Tena kammena sukatena, </span><br><p id=thi-ap24:20.2><span class=root>cetanāpaṇidhīhi ca; </span><br><p id=thi-ap24:20.3><span class=root>Jahitvā mānusaṁ dehaṁ, </span><br><p id=thi-ap24:20.4><span class=root>tāvatiṁsamagacchahaṁ. </span><br><p id=thi-ap24:21.1><span class=root>Yattha yatthūpapajjāmi, </span><br><p id=thi-ap24:21.2><span class=root>tassa kammassa vāhasā; </span><br><p id=thi-ap24:21.3><span class=root>Pajjalanti mahādīpā, </span><br><p id=thi-ap24:21.4><span class=root>tattha tattha gatāya me. </span><br><p id=thi-ap24:22.1><span class=root>Tirokuṭṭaṁ tiroselaṁ, </span><br><p id=thi-ap24:22.2><span class=root>samatiggayha pabbataṁ; </span><br><p id=thi-ap24:22.3><span class=root>Passāmahaṁ yadicchāmi, </span><br><p id=thi-ap24:22.4><span class=root>dīpadānassidaṁ phalaṁ. </span><br><p id=thi-ap24:23.1><span class=root>Visuddhanayanā homi, </span><br><p id=thi-ap24:23.2><span class=root>yasasā ca jalāmahaṁ; </span><br><p id=thi-ap24:23.3><span class=root>Saddhāpaññāvatī ceva, </span><br><p id=thi-ap24:23.4><span class=root>dīpadānassidaṁ phalaṁ. </span><br><p id=thi-ap24:24.1><span class=root>Pacchime ca bhave dāni, </span><br><p id=thi-ap24:24.2><span class=root>jātā vippakule ahaṁ; </span><br><p id=thi-ap24:24.3><span class=root>Pahūtadhanadhaññamhi, </span><br><p id=thi-ap24:24.4><span class=root>mudite rājapūjite. </span><br><p id=thi-ap24:25.1><span class=root>Ahaṁ sabbaṅgasampannā, </span><br><p id=thi-ap24:25.2><span class=root>sabbābharaṇabhūsitā; </span><br><p id=thi-ap24:25.3><span class=root>Purappavese sugataṁ, </span><br><p id=thi-ap24:25.4><span class=root>vātapāne ṭhitā ahaṁ. </span><br><p id=thi-ap24:26.1><span class=root>Disvā jalantaṁ yasasā, </span><br><p id=thi-ap24:26.2><span class=root>devamanussasakkataṁ; </span><br><p id=thi-ap24:26.3><span class=root>Anubyañjanasampannaṁ, </span><br><p id=thi-ap24:26.4><span class=root>lakkhaṇehi vibhūsitaṁ. </span><br><p id=thi-ap24:27.1><span class=root>Udaggacittā sumanā, </span><br><p id=thi-ap24:27.2><span class=root>pabbajjaṁ samarocayiṁ; </span><br><p id=thi-ap24:27.3><span class=root>Na cireneva kālena, </span><br><p id=thi-ap24:27.4><span class=root>arahattamapāpuṇiṁ. </span><br><p id=thi-ap24:28.1><span class=root>Iddhīsu ca vasī homi, </span><br><p id=thi-ap24:28.2><span class=root>dibbāya sotadhātuyā; </span><br><p id=thi-ap24:28.3><span class=root>Paracittāni jānāmi, </span><br><p id=thi-ap24:28.4><span class=root>satthusāsanakārikā. </span><br><p id=thi-ap24:29.1><span class=root>Pubbenivāsaṁ jānāmi, </span><br><p id=thi-ap24:29.2><span class=root>dibbacakkhu visodhitaṁ; </span><br><p id=thi-ap24:29.3><span class=root>Khepetvā āsave sabbe, </span><br><p id=thi-ap24:29.4><span class=root>visuddhāsiṁ sunimmalā. </span><br><p id=thi-ap24:30.1><span class=root>Pariciṇṇo mayā satthā, </span><br><p id=thi-ap24:30.2><span class=root>kataṁ buddhassa sāsanaṁ; </span><br><p id=thi-ap24:30.3><span class=root>Ohito garuko bhāro, </span><br><p id=thi-ap24:30.4><span class=root>bhavanetti samūhatā. </span><br><p id=thi-ap24:31.1><span class=root>Yassatthāya pabbajitā, </span><br><p id=thi-ap24:31.2><span class=root>agārasmānagāriyaṁ; </span><br><p id=thi-ap24:31.3><span class=root>So me attho anuppatto, </span><br><p id=thi-ap24:31.4><span class=root>sabbasaṁyojanakkhayo. </span><br><p id=thi-ap24:32.1><span class=root>Tato mahākāruṇiko, </span><br><p id=thi-ap24:32.2><span class=root>etadagge ṭhapesi maṁ; </span><br><p id=thi-ap24:32.3><span class=root>Dibbacakkhukānaṁ aggā, </span><br><p id=thi-ap24:32.4><span class=root>sakulāti naruttamo. </span><br><p id=thi-ap24:33.1><span class=root>Kilesā jhāpitā mayhaṁ, </span><br><p id=thi-ap24:33.2><span class=root>…pe… </span><br><p id=thi-ap24:33.3><span class=root>viharāmi anāsavā. </span><br><p id=thi-ap24:34.1><span class=root>Svāgataṁ vata me āsi, </span><br><p id=thi-ap24:34.2><span class=root>…pe… </span><br><p id=thi-ap24:34.3><span class=root>kataṁ buddhassa sāsanaṁ. </span><br><p id=thi-ap24:35.1><span class=root>Paṭisambhidā catasso, </span><br><p id=thi-ap24:35.2><span class=root>…pe… </span><br><p id=thi-ap24:35.3><span class=root>kataṁ buddhassa sāsanaṁ”. </span><br><p id=thi-ap24:36.1><span class=root>Itthaṁ sudaṁ sakulā bhikkhunī imā gāthāyo abhāsitthāti. </span><br><p id=thi-ap24:37.1><span class=root>Sakulātheriyāpadānaṁ catutthaṁ. </span><br></main><footer class="container footer"><small><a href=/about>Contact info</a></small></footer>