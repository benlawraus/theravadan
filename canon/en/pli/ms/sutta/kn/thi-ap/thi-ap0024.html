<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style></style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0023.html>Previous</a><a href=/canon/en/pli/ms/sutta/kn/thi-ap/thi-ap0025.html>Next</a></div><p><div class=verse-container id=thi-ap24:0.1><span>Therīapadāna </span></div><p><div class=verse-container id=thi-ap24:0.2><span>Kuṇḍalakesīvagga </span></div><p><div class=verse-container id=thi-ap24:0.3><span class=big-bold>Sakulātherīapadāna </span></div><p><div class=verse-container id=thi-ap24:1.1><span>“Padumuttaro nāma jino, </span></div><p><div class=verse-container id=thi-ap24:1.2><span>sabbadhammāna pāragū; </span></div><p><div class=verse-container id=thi-ap24:1.3><span>Ito satasahassamhi, </span></div><p><div class=verse-container id=thi-ap24:1.4><span>kappe uppajji nāyako. </span></div><p><div class=verse-container id=thi-ap24:2.1><span>Hitāya sabbasattānaṁ, </span></div><p><div class=verse-container id=thi-ap24:2.2><span>sukhāya vadataṁ varo; </span></div><p><div class=verse-container id=thi-ap24:2.3><span>Atthāya purisājañño, </span></div><p><div class=verse-container id=thi-ap24:2.4><span>paṭipanno sadevake. </span></div><p><div class=verse-container id=thi-ap24:3.1><span>Yasaggapatto sirimā, </span></div><p><div class=verse-container id=thi-ap24:3.2><span>kittivaṇṇagato jino; </span></div><p><div class=verse-container id=thi-ap24:3.3><span>Pūjito sabbalokassa, </span></div><p><div class=verse-container id=thi-ap24:3.4><span>disāsabbāsu vissuto. </span></div><p><div class=verse-container id=thi-ap24:4.1><span>Uttiṇṇavicikiccho so, </span></div><p><div class=verse-container id=thi-ap24:4.2><span>vītivattakathaṅkatho; </span></div><p><div class=verse-container id=thi-ap24:4.3><span>Sampuṇṇamanasaṅkappo, </span></div><p><div class=verse-container id=thi-ap24:4.4><span>patto sambodhimuttamaṁ. </span></div><p><div class=verse-container id=thi-ap24:5.1><span>Anuppannassa maggassa, </span></div><p><div class=verse-container id=thi-ap24:5.2><span>uppādetā naruttamo; </span></div><p><div class=verse-container id=thi-ap24:5.3><span>Anakkhātañca akkhāsi, </span></div><p><div class=verse-container id=thi-ap24:5.4><span>asañjātañca sañjanī. </span></div><p><div class=verse-container id=thi-ap24:6.1><span>Maggaññū ca maggavidū, </span></div><p><div class=verse-container id=thi-ap24:6.2><span>maggakkhāyī narāsabho; </span></div><p><div class=verse-container id=thi-ap24:6.3><span>Maggassa kusalo satthā, </span></div><p><div class=verse-container id=thi-ap24:6.4><span>sārathīnaṁ varuttamo. </span></div><p><div class=verse-container id=thi-ap24:7.1><span>Mahākāruṇiko satthā, </span></div><p><div class=verse-container id=thi-ap24:7.2><span>dhammaṁ desesi nāyako; </span></div><p><div class=verse-container id=thi-ap24:7.3><span>Nimugge kāmapaṅkamhi, </span></div><p><div class=verse-container id=thi-ap24:7.4><span>samuddharati pāṇine. </span></div><p><div class=verse-container id=thi-ap24:8.1><span>Tadāhaṁ haṁsavatiyaṁ, </span></div><p><div class=verse-container id=thi-ap24:8.2><span>jātā khattiyanandanā; </span></div><p><div class=verse-container id=thi-ap24:8.3><span>Surūpā sadhanā cāpi, </span></div><p><div class=verse-container id=thi-ap24:8.4><span>dayitā ca sirīmatī. </span></div><p><div class=verse-container id=thi-ap24:9.1><span>Ānandassa mahārañño, </span></div><p><div class=verse-container id=thi-ap24:9.2><span>dhītā paramasobhaṇā; </span></div><p><div class=verse-container id=thi-ap24:9.3><span>Vemātā bhaginī cāpi, </span></div><p><div class=verse-container id=thi-ap24:9.4><span>padumuttaranāmino. </span></div><p><div class=verse-container id=thi-ap24:10.1><span>Rājakaññāhi sahitā, </span></div><p><div class=verse-container id=thi-ap24:10.2><span>sabbābharaṇabhūsitā; </span></div><p><div class=verse-container id=thi-ap24:10.3><span>Upāgamma mahāvīraṁ, </span></div><p><div class=verse-container id=thi-ap24:10.4><span>assosiṁ dhammadesanaṁ. </span></div><p><div class=verse-container id=thi-ap24:11.1><span>Tadā hi so lokagaru, </span></div><p><div class=verse-container id=thi-ap24:11.2><span>bhikkhuniṁ dibbacakkhukaṁ; </span></div><p><div class=verse-container id=thi-ap24:11.3><span>Kittayaṁ parisāmajjhe, </span></div><p><div class=verse-container id=thi-ap24:11.4><span>aggaṭṭhāne ṭhapesi taṁ. </span></div><p><div class=verse-container id=thi-ap24:12.1><span>Suṇitvā tamahaṁ haṭṭhā, </span></div><p><div class=verse-container id=thi-ap24:12.2><span>dānaṁ datvāna satthuno; </span></div><p><div class=verse-container id=thi-ap24:12.3><span>Pūjitvāna ca sambuddhaṁ, </span></div><p><div class=verse-container id=thi-ap24:12.4><span>dibbacakkhuṁ apatthayiṁ. </span></div><p><div class=verse-container id=thi-ap24:13.1><span>Tato avoca maṁ satthā, </span></div><p><div class=verse-container id=thi-ap24:13.2><span>‘nande lacchasi patthitaṁ; </span></div><p><div class=verse-container id=thi-ap24:13.3><span>Padīpadhammadānānaṁ, </span></div><p><div class=verse-container id=thi-ap24:13.4><span>phalametaṁ sunicchitaṁ. </span></div><p><div class=verse-container id=thi-ap24:14.1><span>Satasahassito kappe, </span></div><p><div class=verse-container id=thi-ap24:14.2><span>okkākakulasambhavo; </span></div><p><div class=verse-container id=thi-ap24:14.3><span>Gotamo nāma gottena, </span></div><p><div class=verse-container id=thi-ap24:14.4><span>satthā loke bhavissati. </span></div><p><div class=verse-container id=thi-ap24:15.1><span>Tassa dhammesu dāyādā, </span></div><p><div class=verse-container id=thi-ap24:15.2><span>orasā dhammanimmitā; </span></div><p><div class=verse-container id=thi-ap24:15.3><span>Sakulā nāma nāmena, </span></div><p><div class=verse-container id=thi-ap24:15.4><span>hessati satthu sāvikā’. </span></div><p><div class=verse-container id=thi-ap24:16.1><span>Tena kammena sukatena, </span></div><p><div class=verse-container id=thi-ap24:16.2><span>cetanāpaṇidhīhi ca; </span></div><p><div class=verse-container id=thi-ap24:16.3><span>Jahitvā mānusaṁ dehaṁ, </span></div><p><div class=verse-container id=thi-ap24:16.4><span>tāvatiṁsamagacchahaṁ. </span></div><p><div class=verse-container id=thi-ap24:17.1><span>Imamhi bhaddake kappe, </span></div><p><div class=verse-container id=thi-ap24:17.2><span>brahmabandhu mahāyaso; </span></div><p><div class=verse-container id=thi-ap24:17.3><span>Kassapo nāma gottena, </span></div><p><div class=verse-container id=thi-ap24:17.4><span>uppajji vadataṁ varo. </span></div><p><div class=verse-container id=thi-ap24:18.1><span>Paribbājakinī āsiṁ, </span></div><p><div class=verse-container id=thi-ap24:18.2><span>tadāhaṁ ekacārinī; </span></div><p><div class=verse-container id=thi-ap24:18.3><span>Bhikkhāya vicaritvāna, </span></div><p><div class=verse-container id=thi-ap24:18.4><span>alabhiṁ telamattakaṁ. </span></div><p><div class=verse-container id=thi-ap24:19.1><span>Tena dīpaṁ padīpetvā, </span></div><p><div class=verse-container id=thi-ap24:19.2><span>upaṭṭhiṁ sabbasaṁvariṁ; </span></div><p><div class=verse-container id=thi-ap24:19.3><span>Cetiyaṁ dvipadaggassa, </span></div><p><div class=verse-container id=thi-ap24:19.4><span>vippasannena cetasā. </span></div><p><div class=verse-container id=thi-ap24:20.1><span>Tena kammena sukatena, </span></div><p><div class=verse-container id=thi-ap24:20.2><span>cetanāpaṇidhīhi ca; </span></div><p><div class=verse-container id=thi-ap24:20.3><span>Jahitvā mānusaṁ dehaṁ, </span></div><p><div class=verse-container id=thi-ap24:20.4><span>tāvatiṁsamagacchahaṁ. </span></div><p><div class=verse-container id=thi-ap24:21.1><span>Yattha yatthūpapajjāmi, </span></div><p><div class=verse-container id=thi-ap24:21.2><span>tassa kammassa vāhasā; </span></div><p><div class=verse-container id=thi-ap24:21.3><span>Pajjalanti mahādīpā, </span></div><p><div class=verse-container id=thi-ap24:21.4><span>tattha tattha gatāya me. </span></div><p><div class=verse-container id=thi-ap24:22.1><span>Tirokuṭṭaṁ tiroselaṁ, </span></div><p><div class=verse-container id=thi-ap24:22.2><span>samatiggayha pabbataṁ; </span></div><p><div class=verse-container id=thi-ap24:22.3><span>Passāmahaṁ yadicchāmi, </span></div><p><div class=verse-container id=thi-ap24:22.4><span>dīpadānassidaṁ phalaṁ. </span></div><p><div class=verse-container id=thi-ap24:23.1><span>Visuddhanayanā homi, </span></div><p><div class=verse-container id=thi-ap24:23.2><span>yasasā ca jalāmahaṁ; </span></div><p><div class=verse-container id=thi-ap24:23.3><span>Saddhāpaññāvatī ceva, </span></div><p><div class=verse-container id=thi-ap24:23.4><span>dīpadānassidaṁ phalaṁ. </span></div><p><div class=verse-container id=thi-ap24:24.1><span>Pacchime ca bhave dāni, </span></div><p><div class=verse-container id=thi-ap24:24.2><span>jātā vippakule ahaṁ; </span></div><p><div class=verse-container id=thi-ap24:24.3><span>Pahūtadhanadhaññamhi, </span></div><p><div class=verse-container id=thi-ap24:24.4><span>mudite rājapūjite. </span></div><p><div class=verse-container id=thi-ap24:25.1><span>Ahaṁ sabbaṅgasampannā, </span></div><p><div class=verse-container id=thi-ap24:25.2><span>sabbābharaṇabhūsitā; </span></div><p><div class=verse-container id=thi-ap24:25.3><span>Purappavese sugataṁ, </span></div><p><div class=verse-container id=thi-ap24:25.4><span>vātapāne ṭhitā ahaṁ. </span></div><p><div class=verse-container id=thi-ap24:26.1><span>Disvā jalantaṁ yasasā, </span></div><p><div class=verse-container id=thi-ap24:26.2><span>devamanussasakkataṁ; </span></div><p><div class=verse-container id=thi-ap24:26.3><span>Anubyañjanasampannaṁ, </span></div><p><div class=verse-container id=thi-ap24:26.4><span>lakkhaṇehi vibhūsitaṁ. </span></div><p><div class=verse-container id=thi-ap24:27.1><span>Udaggacittā sumanā, </span></div><p><div class=verse-container id=thi-ap24:27.2><span>pabbajjaṁ samarocayiṁ; </span></div><p><div class=verse-container id=thi-ap24:27.3><span>Na cireneva kālena, </span></div><p><div class=verse-container id=thi-ap24:27.4><span>arahattamapāpuṇiṁ. </span></div><p><div class=verse-container id=thi-ap24:28.1><span>Iddhīsu ca vasī homi, </span></div><p><div class=verse-container id=thi-ap24:28.2><span>dibbāya sotadhātuyā; </span></div><p><div class=verse-container id=thi-ap24:28.3><span>Paracittāni jānāmi, </span></div><p><div class=verse-container id=thi-ap24:28.4><span>satthusāsanakārikā. </span></div><p><div class=verse-container id=thi-ap24:29.1><span>Pubbenivāsaṁ jānāmi, </span></div><p><div class=verse-container id=thi-ap24:29.2><span>dibbacakkhu visodhitaṁ; </span></div><p><div class=verse-container id=thi-ap24:29.3><span>Khepetvā āsave sabbe, </span></div><p><div class=verse-container id=thi-ap24:29.4><span>visuddhāsiṁ sunimmalā. </span></div><p><div class=verse-container id=thi-ap24:30.1><span>Pariciṇṇo mayā satthā, </span></div><p><div class=verse-container id=thi-ap24:30.2><span>kataṁ buddhassa sāsanaṁ; </span></div><p><div class=verse-container id=thi-ap24:30.3><span>Ohito garuko bhāro, </span></div><p><div class=verse-container id=thi-ap24:30.4><span>bhavanetti samūhatā. </span></div><p><div class=verse-container id=thi-ap24:31.1><span>Yassatthāya pabbajitā, </span></div><p><div class=verse-container id=thi-ap24:31.2><span>agārasmānagāriyaṁ; </span></div><p><div class=verse-container id=thi-ap24:31.3><span>So me attho anuppatto, </span></div><p><div class=verse-container id=thi-ap24:31.4><span>sabbasaṁyojanakkhayo. </span></div><p><div class=verse-container id=thi-ap24:32.1><span>Tato mahākāruṇiko, </span></div><p><div class=verse-container id=thi-ap24:32.2><span>etadagge ṭhapesi maṁ; </span></div><p><div class=verse-container id=thi-ap24:32.3><span>Dibbacakkhukānaṁ aggā, </span></div><p><div class=verse-container id=thi-ap24:32.4><span>sakulāti naruttamo. </span></div><p><div class=verse-container id=thi-ap24:33.1><span>Kilesā jhāpitā mayhaṁ, </span></div><p><div class=verse-container id=thi-ap24:33.2><span>…pe… </span></div><p><div class=verse-container id=thi-ap24:33.3><span>viharāmi anāsavā. </span></div><p><div class=verse-container id=thi-ap24:34.1><span>Svāgataṁ vata me āsi, </span></div><p><div class=verse-container id=thi-ap24:34.2><span>…pe… </span></div><p><div class=verse-container id=thi-ap24:34.3><span>kataṁ buddhassa sāsanaṁ. </span></div><p><div class=verse-container id=thi-ap24:35.1><span>Paṭisambhidā catasso, </span></div><p><div class=verse-container id=thi-ap24:35.2><span>…pe… </span></div><p><div class=verse-container id=thi-ap24:35.3><span>kataṁ buddhassa sāsanaṁ”. </span></div><p><div class=verse-container id=thi-ap24:36.1><span>Itthaṁ sudaṁ sakulā bhikkhunī imā gāthāyo abhāsitthāti. </span></div><p><div class=verse-container id=thi-ap24:37.1><span>Sakulātheriyāpadānaṁ catutthaṁ. </span></div><div class=flex-between><a href=/canon/en/pli/ms/sutta/kn/thi-ap/thi-ap0023.html>Previous</a><a href=/canon/en/pli/ms/sutta/kn/thi-ap/thi-ap0025.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>