<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0032.html>Previous</a><a href=/canon/en/pli/ms/sutta/kn/thi-ap/thi-ap0034.html>Next</a></div><p id=thi-ap33:0.1><span class=root>Therīapadāna </span><br><p id=thi-ap33:0.2><span class=root>Khattiyāvagga </span><br><p id=thi-ap33:0.3><span class="root big-bold">Uppaladāyikātherīapadāna </span><br><p id=thi-ap33:1.1><span class=root>“Nagare aruṇavatiyā, </span><br><p id=thi-ap33:1.2><span class=root>aruṇo nāma khattiyo; </span><br><p id=thi-ap33:1.3><span class=root>Tassa rañño ahuṁ bhariyā, </span><br><p id=thi-ap33:1.4><span class=root>ekajjhaṁ cārayāmahaṁ. </span><br><p id=thi-ap33:2.1><span class=root>Rahogatā nisīditvā, </span><br><p id=thi-ap33:2.2><span class=root>evaṁ cintesahaṁ tadā; </span><br><p id=thi-ap33:2.3><span class=root>‘Kusalaṁ me kataṁ natthi, </span><br><p id=thi-ap33:2.4><span class=root>ādāya gamiyaṁ mama. </span><br><p id=thi-ap33:3.1><span class=root>Mahābhitāpaṁ kaṭukaṁ, </span><br><p id=thi-ap33:3.2><span class=root>ghorarūpaṁ sudāruṇaṁ; </span><br><p id=thi-ap33:3.3><span class=root>Nirayaṁ nūna gacchāmi, </span><br><p id=thi-ap33:3.4><span class=root>ettha me natthi saṁsayo’. </span><br><p id=thi-ap33:4.1><span class=root>Evāhaṁ cintayitvāna, </span><br><p id=thi-ap33:4.2><span class=root>pahaṁsetvāna mānasaṁ; </span><br><p id=thi-ap33:4.3><span class=root>Rājānaṁ upagantvāna, </span><br><p id=thi-ap33:4.4><span class=root>idaṁ vacanamabraviṁ. </span><br><p id=thi-ap33:5.1><span class=root>‘Itthī nāma mayaṁ deva, </span><br><p id=thi-ap33:5.2><span class=root>purisānittarā ahu; </span><br><p id=thi-ap33:5.3><span class=root>Ekaṁ me samaṇaṁ dehi, </span><br><p id=thi-ap33:5.4><span class=root>bhojayissāmi khattiya’. </span><br><p id=thi-ap33:6.1><span class=root>Adāsi me tadā rājā, </span><br><p id=thi-ap33:6.2><span class=root>samaṇaṁ bhāvitindriyaṁ; </span><br><p id=thi-ap33:6.3><span class=root>Tassa pattaṁ gahetvāna, </span><br><p id=thi-ap33:6.4><span class=root>paramannena pūrayiṁ. </span><br><p id=thi-ap33:7.1><span class=root>Pūretvā paramaṁ annaṁ, </span><br><p id=thi-ap33:7.2><span class=root>saha sugandhalepanaṁ; </span><br><p id=thi-ap33:7.3><span class=root>Mahācelena chāditvā, </span><br><p id=thi-ap33:7.4><span class=root>adāsiṁ tuṭṭhamānasā. </span><br><p id=thi-ap33:8.1><span class=root>Tena kammena sukatena, </span><br><p id=thi-ap33:8.2><span class=root>cetanāpaṇidhīhi ca; </span><br><p id=thi-ap33:8.3><span class=root>Jahitvā mānusaṁ dehaṁ, </span><br><p id=thi-ap33:8.4><span class=root>tāvatiṁsamagacchahaṁ. </span><br><p id=thi-ap33:9.1><span class=root>Sahassadevarājūnaṁ, </span><br><p id=thi-ap33:9.2><span class=root>mahesittamakārayiṁ; </span><br><p id=thi-ap33:9.3><span class=root>Sahassacakkavattīnaṁ, </span><br><p id=thi-ap33:9.4><span class=root>mahesittamakārayiṁ. </span><br><p id=thi-ap33:10.1><span class=root>Padesarajjaṁ vipulaṁ, </span><br><p id=thi-ap33:10.2><span class=root>gaṇanāto asaṅkhiyaṁ; </span><br><p id=thi-ap33:10.3><span class=root>Nānāvidhaṁ bahuṁ aññaṁ, </span><br><p id=thi-ap33:10.4><span class=root>tassa kammaphalaṁ tato. </span><br><p id=thi-ap33:11.1><span class=root>Uppalasseva me vaṇṇo, </span><br><p id=thi-ap33:11.2><span class=root>abhirūpā sudassanā; </span><br><p id=thi-ap33:11.3><span class=root>Itthisabbaṅgasampannā, </span><br><p id=thi-ap33:11.4><span class=root>abhijātā jutindharā. </span><br><p id=thi-ap33:12.1><span class=root>Pacchime bhave sampatte, </span><br><p id=thi-ap33:12.2><span class=root>ajāyiṁ sākiye kule; </span><br><p id=thi-ap33:12.3><span class=root>Nārīsahassapāmokkhā, </span><br><p id=thi-ap33:12.4><span class=root>suddhodanasutassahaṁ. </span><br><p id=thi-ap33:13.1><span class=root>Nibbinditvā agārehaṁ, </span><br><p id=thi-ap33:13.2><span class=root>pabbajiṁ anagāriyaṁ; </span><br><p id=thi-ap33:13.3><span class=root>Sattamīrattisampattā, </span><br><p id=thi-ap33:13.4><span class=root>catusaccamapāpuṇiṁ. </span><br><p id=thi-ap33:14.1><span class=root>Cīvaraṁ piṇḍapātañca, </span><br><p id=thi-ap33:14.2><span class=root>paccayaṁ sayanāsanaṁ; </span><br><p id=thi-ap33:14.3><span class=root>Parimetuṁ na sakkomi, </span><br><p id=thi-ap33:14.4><span class=root>piṇḍapātassidaṁ phalaṁ. </span><br><p id=thi-ap33:15.1><span class=root>Yaṁ mayhaṁ pūritaṁ kammaṁ, </span><br><p id=thi-ap33:15.2><span class=root>Kusalaṁ sarase muni; </span><br><p id=thi-ap33:15.3><span class=root>Tuyhatthāya mahāvīra, </span><br><p id=thi-ap33:15.4><span class=root>Paricattaṁ bahuṁ mayā. </span><br><p id=thi-ap33:16.1><span class=root>Ekattiṁse ito kappe, </span><br><p id=thi-ap33:16.2><span class=root>yaṁ dānamadadiṁ tadā; </span><br><p id=thi-ap33:16.3><span class=root>Duggatiṁ nābhijānāmi, </span><br><p id=thi-ap33:16.4><span class=root>piṇḍapātassidaṁ phalaṁ. </span><br><p id=thi-ap33:17.1><span class=root>Dve gatiyo pajānāmi, </span><br><p id=thi-ap33:17.2><span class=root>devattaṁ atha mānusaṁ; </span><br><p id=thi-ap33:17.3><span class=root>Aññaṁ gatiṁ na jānāmi, </span><br><p id=thi-ap33:17.4><span class=root>piṇḍapātassidaṁ phalaṁ. </span><br><p id=thi-ap33:18.1><span class=root>Ucce kule pajānāmi, </span><br><p id=thi-ap33:18.2><span class=root>mahāsāle mahaddhane; </span><br><p id=thi-ap33:18.3><span class=root>Aññe kule na jānāmi, </span><br><p id=thi-ap33:18.4><span class=root>piṇḍapātassidaṁ phalaṁ. </span><br><p id=thi-ap33:19.1><span class=root>Bhavābhave saṁsaritvā, </span><br><p id=thi-ap33:19.2><span class=root>sukkamūlena coditā; </span><br><p id=thi-ap33:19.3><span class=root>Amanāpaṁ na passāmi, </span><br><p id=thi-ap33:19.4><span class=root>somanassakataṁ phalaṁ. </span><br><p id=thi-ap33:20.1><span class=root>Iddhīsu ca vasī homi, </span><br><p id=thi-ap33:20.2><span class=root>dibbāya sotadhātuyā; </span><br><p id=thi-ap33:20.3><span class=root>Cetopariyañāṇassa, </span><br><p id=thi-ap33:20.4><span class=root>vasī homi mahāmune. </span><br><p id=thi-ap33:21.1><span class=root>Pubbenivāsaṁ jānāmi, </span><br><p id=thi-ap33:21.2><span class=root>dibbacakkhu visodhitaṁ; </span><br><p id=thi-ap33:21.3><span class=root>Sabbāsavā parikkhīṇā, </span><br><p id=thi-ap33:21.4><span class=root>natthi dāni punabbhavo. </span><br><p id=thi-ap33:22.1><span class=root>Atthadhammaniruttīsu, </span><br><p id=thi-ap33:22.2><span class=root>paṭibhāne tatheva ca; </span><br><p id=thi-ap33:22.3><span class=root>Ñāṇaṁ mama mahāvīra, </span><br><p id=thi-ap33:22.4><span class=root>uppannaṁ tava santike. </span><br><p id=thi-ap33:23.1><span class=root>Kilesā jhāpitā mayhaṁ, </span><br><p id=thi-ap33:23.2><span class=root>…pe… </span><br><p id=thi-ap33:23.3><span class=root>viharāmi anāsavā. </span><br><p id=thi-ap33:24.1><span class=root>Svāgataṁ vata me āsi, </span><br><p id=thi-ap33:24.2><span class=root>…pe… </span><br><p id=thi-ap33:24.3><span class=root>kataṁ buddhassa sāsanaṁ. </span><br><p id=thi-ap33:25.1><span class=root>Paṭisambhidā catasso, </span><br><p id=thi-ap33:25.2><span class=root>…pe… </span><br><p id=thi-ap33:25.3><span class=root>kataṁ buddhassa sāsanaṁ”. </span><br><p id=thi-ap33:26.1><span class=root>Itthaṁ sudaṁ uppaladāyikā bhikkhunī bhagavato sammukhā imā gāthāyo abhāsitthāti. </span><br><p id=thi-ap33:27.1><span class=root>Uppaladāyikātheriyāpadānaṁ tatiyaṁ. </span><br></main><footer class="container footer"><small><a href=/about>Contact info</a></small></footer>