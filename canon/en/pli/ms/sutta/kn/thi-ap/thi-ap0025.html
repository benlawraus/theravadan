<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0024.html>Previous</a><a href=/canon/en/pli/ms/sutta/kn/thi-ap/thi-ap0026.html>Next</a></div><p id=thi-ap25:0.1><span class=root>Therīapadāna </span><br><p id=thi-ap25:0.2><span class=root>Kuṇḍalakesīvagga </span><br><p id=thi-ap25:0.3><span class="root big-bold">5 Nandātherīapadāna </span><br><p id=thi-ap25:1.1><span class=root>“Padumuttaro nāma jino, </span><br><p id=thi-ap25:1.2><span class=root>sabbadhammāna pāragū; </span><br><p id=thi-ap25:1.3><span class=root>Ito satasahassamhi, </span><br><p id=thi-ap25:1.4><span class=root>kappe uppajji nāyako. </span><br><p id=thi-ap25:2.1><span class=root>Ovādako viññāpako, </span><br><p id=thi-ap25:2.2><span class=root>tārako sabbapāṇinaṁ; </span><br><p id=thi-ap25:2.3><span class=root>Desanākusalo buddho, </span><br><p id=thi-ap25:2.4><span class=root>tāresi janataṁ bahuṁ. </span><br><p id=thi-ap25:3.1><span class=root>Anukampako kāruṇiko, </span><br><p id=thi-ap25:3.2><span class=root>hitesī sabbapāṇinaṁ; </span><br><p id=thi-ap25:3.3><span class=root>Sampatte titthiye sabbe, </span><br><p id=thi-ap25:3.4><span class=root>pañcasīle patiṭṭhapi. </span><br><p id=thi-ap25:4.1><span class=root>Evaṁ nirākulaṁ āsi, </span><br><p id=thi-ap25:4.2><span class=root>suññataṁ titthiyehi ca; </span><br><p id=thi-ap25:4.3><span class=root>Vicittaṁ arahantehi, </span><br><p id=thi-ap25:4.4><span class=root>vasībhūtehi tādibhi. </span><br><p id=thi-ap25:5.1><span class=root>Ratanānaṭṭhapaññāsaṁ, </span><br><p id=thi-ap25:5.2><span class=root>uggatova mahāmuni; </span><br><p id=thi-ap25:5.3><span class=root>Kañcanagghiyasaṅkāso, </span><br><p id=thi-ap25:5.4><span class=root>bāttiṁsavaralakkhaṇo. </span><br><p id=thi-ap25:6.1><span class=root>Vassasatasahassāni, </span><br><p id=thi-ap25:6.2><span class=root>āyu vijjati tāvade; </span><br><p id=thi-ap25:6.3><span class=root>Tāvatā tiṭṭhamāno so, </span><br><p id=thi-ap25:6.4><span class=root>tāresi janataṁ bahuṁ. </span><br><p id=thi-ap25:7.1><span class=root>Tadāhaṁ haṁsavatiyaṁ, </span><br><p id=thi-ap25:7.2><span class=root>jātā seṭṭhikule ahuṁ; </span><br><p id=thi-ap25:7.3><span class=root>Nānāratanapajjote, </span><br><p id=thi-ap25:7.4><span class=root>mahāsukhasamappitā. </span><br><p id=thi-ap25:8.1><span class=root>Upetvā taṁ mahāvīraṁ, </span><br><p id=thi-ap25:8.2><span class=root>assosiṁ dhammadesanaṁ; </span><br><p id=thi-ap25:8.3><span class=root>Amataṁ paramassādaṁ, </span><br><p id=thi-ap25:8.4><span class=root>paramatthanivedakaṁ. </span><br><p id=thi-ap25:9.1><span class=root>Tadā nimantayitvāna, </span><br><p id=thi-ap25:9.2><span class=root>sasaṅghaṁ lokanāyakaṁ; </span><br><p id=thi-ap25:9.3><span class=root>Datvā tassa mahādānaṁ, </span><br><p id=thi-ap25:9.4><span class=root>pasannā sehi pāṇibhi. </span><br><p id=thi-ap25:10.1><span class=root>Jhāyinīnaṁ bhikkhunīnaṁ, </span><br><p id=thi-ap25:10.2><span class=root>aggaṭṭhānamapatthayiṁ; </span><br><p id=thi-ap25:10.3><span class=root>Nipacca sirasā dhīraṁ, </span><br><p id=thi-ap25:10.4><span class=root>sasaṅghaṁ lokanāyakaṁ. </span><br><p id=thi-ap25:11.1><span class=root>Tadā adantadamako, </span><br><p id=thi-ap25:11.2><span class=root>tilokasaraṇo pabhū; </span><br><p id=thi-ap25:11.3><span class=root>Byākāsi narasārathi, </span><br><p id=thi-ap25:11.4><span class=root>‘lacchase taṁ supatthitaṁ. </span><br><p id=thi-ap25:12.1><span class=root>Satasahassito kappe, </span><br><p id=thi-ap25:12.2><span class=root>okkākakulasambhavo; </span><br><p id=thi-ap25:12.3><span class=root>Gotamo nāma gottena, </span><br><p id=thi-ap25:12.4><span class=root>satthā loke bhavissati. </span><br><p id=thi-ap25:13.1><span class=root>Tassa dhammesu dāyādā, </span><br><p id=thi-ap25:13.2><span class=root>orasā dhammanimmitā; </span><br><p id=thi-ap25:13.3><span class=root>Nandāti nāma nāmena, </span><br><p id=thi-ap25:13.4><span class=root>hessati satthu sāvikā’. </span><br><p id=thi-ap25:14.1><span class=root>Taṁ sutvā muditā hutvā, </span><br><p id=thi-ap25:14.2><span class=root>yāvajīvaṁ tadā jinaṁ; </span><br><p id=thi-ap25:14.3><span class=root>Mettacittā paricariṁ, </span><br><p id=thi-ap25:14.4><span class=root>paccayehi vināyakaṁ. </span><br><p id=thi-ap25:15.1><span class=root>Tena kammena sukatena, </span><br><p id=thi-ap25:15.2><span class=root>cetanāpaṇidhīhi ca; </span><br><p id=thi-ap25:15.3><span class=root>Jahitvā mānusaṁ dehaṁ, </span><br><p id=thi-ap25:15.4><span class=root>tāvatiṁsamagacchahaṁ. </span><br><p id=thi-ap25:16.1><span class=root>Tato cutā yāmamagaṁ, </span><br><p id=thi-ap25:16.2><span class=root>tatohaṁ tusitaṁ gatā; </span><br><p id=thi-ap25:16.3><span class=root>Tato ca nimmānaratiṁ, </span><br><p id=thi-ap25:16.4><span class=root>vasavattipuraṁ tato. </span><br><p id=thi-ap25:17.1><span class=root>Yattha yatthūpapajjāmi, </span><br><p id=thi-ap25:17.2><span class=root>tassa kammassa vāhasā; </span><br><p id=thi-ap25:17.3><span class=root>Tattha tattheva rājūnaṁ, </span><br><p id=thi-ap25:17.4><span class=root>mahesittamakārayiṁ. </span><br><p id=thi-ap25:18.1><span class=root>Tato cutā manussatte, </span><br><p id=thi-ap25:18.2><span class=root>rājānaṁ cakkavattinaṁ; </span><br><p id=thi-ap25:18.3><span class=root>Maṇḍalīnañca rājūnaṁ, </span><br><p id=thi-ap25:18.4><span class=root>mahesittamakārayiṁ. </span><br><p id=thi-ap25:19.1><span class=root>Sampattiṁ anubhotvāna, </span><br><p id=thi-ap25:19.2><span class=root>devesu manujesu ca; </span><br><p id=thi-ap25:19.3><span class=root>Sabbattha sukhitā hutvā, </span><br><p id=thi-ap25:19.4><span class=root>nekakappesu saṁsariṁ. </span><br><p id=thi-ap25:20.1><span class=root>Pacchime bhave sampatte, </span><br><p id=thi-ap25:20.2><span class=root>suramme kapilavhaye; </span><br><p id=thi-ap25:20.3><span class=root>Rañño suddhodanassāhaṁ, </span><br><p id=thi-ap25:20.4><span class=root>dhītā āsiṁ aninditā. </span><br><p id=thi-ap25:21.1><span class=root>Siriyā rūpiniṁ disvā, </span><br><p id=thi-ap25:21.2><span class=root>nanditaṁ āsi taṁ kulaṁ; </span><br><p id=thi-ap25:21.3><span class=root>Tena nandāti me nāmaṁ, </span><br><p id=thi-ap25:21.4><span class=root>sundaraṁ pavaraṁ ahu. </span><br><p id=thi-ap25:22.1><span class=root>Yuvatīnañca sabbāsaṁ, </span><br><p id=thi-ap25:22.2><span class=root>kalyāṇīti ca vissutā; </span><br><p id=thi-ap25:22.3><span class=root>Tasmimpi nagare ramme, </span><br><p id=thi-ap25:22.4><span class=root>ṭhapetvā taṁ yasodharaṁ. </span><br><p id=thi-ap25:23.1><span class=root>Jeṭṭho bhātā tilokaggo, </span><br><p id=thi-ap25:23.2><span class=root>pacchimo arahā tathā; </span><br><p id=thi-ap25:23.3><span class=root>Ekākinī gahaṭṭhāhaṁ, </span><br><p id=thi-ap25:23.4><span class=root>mātarā paricoditā. </span><br><p id=thi-ap25:24.1><span class=root>‘Sākiyamhi kule jātā, </span><br><p id=thi-ap25:24.2><span class=root>putte buddhānujā tuvaṁ; </span><br><p id=thi-ap25:24.3><span class=root>Nandenapi vinā bhūtā, </span><br><p id=thi-ap25:24.4><span class=root>agāre kiṁ nu acchasi. </span><br><p id=thi-ap25:25.1><span class=root>Jarāvasānaṁ yobbaññaṁ, </span><br><p id=thi-ap25:25.2><span class=root>rūpaṁ asucisammataṁ; </span><br><p id=thi-ap25:25.3><span class=root>Rogantamapicārogyaṁ, </span><br><p id=thi-ap25:25.4><span class=root>jīvitaṁ maraṇantikaṁ. </span><br><p id=thi-ap25:26.1><span class=root>Idampi te subhaṁ rūpaṁ, </span><br><p id=thi-ap25:26.2><span class=root>sasīkantaṁ manoharaṁ; </span><br><p id=thi-ap25:26.3><span class=root>Bhūsanānaṁ alaṅkāraṁ, </span><br><p id=thi-ap25:26.4><span class=root>sirisaṅghāṭasannibhaṁ. </span><br><p id=thi-ap25:27.1><span class=root>Puñjitaṁ lokasāraṁva, </span><br><p id=thi-ap25:27.2><span class=root>nayanānaṁ rasāyanaṁ; </span><br><p id=thi-ap25:27.3><span class=root>Puññānaṁ kittijananaṁ, </span><br><p id=thi-ap25:27.4><span class=root>ukkākakulanandanaṁ. </span><br><p id=thi-ap25:28.1><span class=root>Na cireneva kālena, </span><br><p id=thi-ap25:28.2><span class=root>jarā samadhisessati; </span><br><p id=thi-ap25:28.3><span class=root>Vihāya gehaṁ kāruññe, </span><br><p id=thi-ap25:28.4><span class=root>cara dhammamanindite’. </span><br><p id=thi-ap25:29.1><span class=root>Sutvāhaṁ mātu vacanaṁ, </span><br><p id=thi-ap25:29.2><span class=root>pabbajiṁ anagāriyaṁ; </span><br><p id=thi-ap25:29.3><span class=root>Dehena na tu cittena, </span><br><p id=thi-ap25:29.4><span class=root>rūpayobbanalāḷitā. </span><br><p id=thi-ap25:30.1><span class=root>Mahatā ca payattena, </span><br><p id=thi-ap25:30.2><span class=root>jhānajjhena paraṁ mama; </span><br><p id=thi-ap25:30.3><span class=root>Kātuñca vadate mātā, </span><br><p id=thi-ap25:30.4><span class=root>na cāhaṁ tattha ussukā. </span><br><p id=thi-ap25:31.1><span class=root>Tato mahākāruṇiko, </span><br><p id=thi-ap25:31.2><span class=root>disvā maṁ kāmalālasaṁ; </span><br><p id=thi-ap25:31.3><span class=root>Nibbindanatthaṁ rūpasmiṁ, </span><br><p id=thi-ap25:31.4><span class=root>mama cakkhupathe jino. </span><br><p id=thi-ap25:32.1><span class=root>Sakena ānubhāvena, </span><br><p id=thi-ap25:32.2><span class=root>itthiṁ māpesi sobhiniṁ; </span><br><p id=thi-ap25:32.3><span class=root>Dassanīyaṁ suruciraṁ, </span><br><p id=thi-ap25:32.4><span class=root>mamatopi surūpiniṁ. </span><br><p id=thi-ap25:33.1><span class=root>Tamahaṁ vimhitā disvā, </span><br><p id=thi-ap25:33.2><span class=root>ativimhitadehiniṁ; </span><br><p id=thi-ap25:33.3><span class=root>Cintayiṁ ‘saphalaṁ meti, </span><br><p id=thi-ap25:33.4><span class=root>nettalābhañca mānusaṁ. </span><br><p id=thi-ap25:34.1><span class=root>Tamahaṁ ehi subhage, </span><br><p id=thi-ap25:34.2><span class=root>yenattho taṁ vadehi me; </span><br><p id=thi-ap25:34.3><span class=root>Kulaṁ te nāmagottañca, </span><br><p id=thi-ap25:34.4><span class=root>vada me yadi te piyaṁ. </span><br><p id=thi-ap25:35.1><span class=root>Na vañcakālo subhage, </span><br><p id=thi-ap25:35.2><span class=root>ucchaṅge maṁ nivāsaya; </span><br><p id=thi-ap25:35.3><span class=root>Sīdantīva mamaṅgāni, </span><br><p id=thi-ap25:35.4><span class=root>pasuppaya muhuttakaṁ’. </span><br><p id=thi-ap25:36.1><span class=root>Tato sīsaṁ mamaṅge sā, </span><br><p id=thi-ap25:36.2><span class=root>katvā sayi sulocanā; </span><br><p id=thi-ap25:36.3><span class=root>Tassā nalāṭe patitā, </span><br><p id=thi-ap25:36.4><span class=root>luddhā paramadāruṇā. </span><br><p id=thi-ap25:37.1><span class=root>Saha tassā nipātena, </span><br><p id=thi-ap25:37.2><span class=root>piḷakā upapajjatha; </span><br><p id=thi-ap25:37.3><span class=root>Pagghariṁsu pabhinnā ca, </span><br><p id=thi-ap25:37.4><span class=root>kuṇapā pubbalohitā. </span><br><p id=thi-ap25:38.1><span class=root>Pabhinnaṁ vadanañcāpi, </span><br><p id=thi-ap25:38.2><span class=root>kuṇapaṁ pūtigandhanaṁ; </span><br><p id=thi-ap25:38.3><span class=root>Uddhumātaṁ vinilañca, </span><br><p id=thi-ap25:38.4><span class=root>pubbañcāpi sarīrakaṁ. </span><br><p id=thi-ap25:39.1><span class=root>Sā paveditasabbaṅgī, </span><br><p id=thi-ap25:39.2><span class=root>nissasantī muhuṁ muhuṁ; </span><br><p id=thi-ap25:39.3><span class=root>Vedayantī sakaṁ dukkhaṁ, </span><br><p id=thi-ap25:39.4><span class=root>karuṇaṁ paridevayi. </span><br><p id=thi-ap25:40.1><span class=root>‘Dukkhena dukkhitā homi, </span><br><p id=thi-ap25:40.2><span class=root>phusayanti ca vedanā; </span><br><p id=thi-ap25:40.3><span class=root>Mahādukkhe nimuggamhi, </span><br><p id=thi-ap25:40.4><span class=root>saraṇaṁ hohi me sakhī. </span><br><p id=thi-ap25:41.1><span class=root>Kuhiṁ vadanasobhaṁ te, </span><br><p id=thi-ap25:41.2><span class=root>kuhiṁ te tuṅganāsikā; </span><br><p id=thi-ap25:41.3><span class=root>Tambabimbavaroṭṭhaṁ te, </span><br><p id=thi-ap25:41.4><span class=root>vadanaṁ te kuhiṁ gataṁ. </span><br><p id=thi-ap25:42.1><span class=root>Kuhiṁ sasīnibhaṁ vaṇṇaṁ, </span><br><p id=thi-ap25:42.2><span class=root>kambugīvā kuhiṁ gatā; </span><br><p id=thi-ap25:42.3><span class=root>Doḷālolāva te kaṇṇā, </span><br><p id=thi-ap25:42.4><span class=root>vevaṇṇaṁ samupāgatā. </span><br><p id=thi-ap25:43.1><span class=root>Makuḷakhārakākārā, </span><br><p id=thi-ap25:43.2><span class=root>kalikāva payodharā; </span><br><p id=thi-ap25:43.3><span class=root>Pabhinnā pūtikuṇapā, </span><br><p id=thi-ap25:43.4><span class=root>duṭṭhagandhittamāgatā. </span><br><p id=thi-ap25:44.1><span class=root>Vedimajjhāva sussoṇī, </span><br><p id=thi-ap25:44.2><span class=root>sūnāva nītakibbisā; </span><br><p id=thi-ap25:44.3><span class=root>Jātā amejjhabharitā, </span><br><p id=thi-ap25:44.4><span class=root>aho rūpamasassataṁ. </span><br><p id=thi-ap25:45.1><span class=root>Sabbaṁ sarīrasañjātaṁ, </span><br><p id=thi-ap25:45.2><span class=root>pūtigandhaṁ bhayānakaṁ; </span><br><p id=thi-ap25:45.3><span class=root>Susānamiva bībhacchaṁ, </span><br><p id=thi-ap25:45.4><span class=root>ramante yattha bālisā’. </span><br><p id=thi-ap25:46.1><span class=root>Tadā mahākāruṇiko, </span><br><p id=thi-ap25:46.2><span class=root>bhātā me lokanāyako; </span><br><p id=thi-ap25:46.3><span class=root>Disvā saṁviggacittaṁ maṁ, </span><br><p id=thi-ap25:46.4><span class=root>imā gāthā abhāsatha. </span><br><p id=thi-ap25:47.1><span class=root>‘Āturaṁ kuṇapaṁ pūtiṁ, </span><br><p id=thi-ap25:47.2><span class=root>passa nande samussayaṁ; </span><br><p id=thi-ap25:47.3><span class=root>Asubhāya cittaṁ bhāvehi, </span><br><p id=thi-ap25:47.4><span class=root>ekaggaṁ susamāhitaṁ. </span><br><p id=thi-ap25:48.1><span class=root>Yathā idaṁ tathā etaṁ, </span><br><p id=thi-ap25:48.2><span class=root>yathā etaṁ tathā idaṁ; </span><br><p id=thi-ap25:48.3><span class=root>Duggandhaṁ pūtikaṁ vāti, </span><br><p id=thi-ap25:48.4><span class=root>bālānaṁ abhinanditaṁ. </span><br><p id=thi-ap25:49.1><span class=root>Evametaṁ avekkhantī, </span><br><p id=thi-ap25:49.2><span class=root>rattindivamatanditā; </span><br><p id=thi-ap25:49.3><span class=root>Tato sakāya paññāya, </span><br><p id=thi-ap25:49.4><span class=root>abhinibbijjha dakkhasi’. </span><br><p id=thi-ap25:50.1><span class=root>Tatohaṁ atisaṁviggā, </span><br><p id=thi-ap25:50.2><span class=root>sutvā gāthā subhāsitā; </span><br><p id=thi-ap25:50.3><span class=root>Tatraṭṭhitāvahaṁ santī, </span><br><p id=thi-ap25:50.4><span class=root>arahattamapāpuṇiṁ. </span><br><p id=thi-ap25:51.1><span class=root>Yattha yattha nisinnāhaṁ, </span><br><p id=thi-ap25:51.2><span class=root>sadā jhānaparāyaṇā; </span><br><p id=thi-ap25:51.3><span class=root>Jino tasmiṁ guṇe tuṭṭho, </span><br><p id=thi-ap25:51.4><span class=root>etadagge ṭhapesi maṁ. </span><br><p id=thi-ap25:52.1><span class=root>Kilesā jhāpitā mayhaṁ, </span><br><p id=thi-ap25:52.2><span class=root>…pe… </span><br><p id=thi-ap25:52.3><span class=root>viharāmi anāsavā. </span><br><p id=thi-ap25:53.1><span class=root>Svāgataṁ vata me āsi, </span><br><p id=thi-ap25:53.2><span class=root>…pe… </span><br><p id=thi-ap25:53.3><span class=root>kataṁ buddhassa sāsanaṁ. </span><br><p id=thi-ap25:54.1><span class=root>Paṭisambhidā catasso, </span><br><p id=thi-ap25:54.2><span class=root>…pe… </span><br><p id=thi-ap25:54.3><span class=root>kataṁ buddhassa sāsanaṁ”. </span><br><p id=thi-ap25:55.1><span class=root>Itthaṁ sudaṁ nandā bhikkhunī janapadakalyāṇī imā gāthāyo abhāsitthāti. </span><br><p id=thi-ap25:56.1><span class=root>Nandātheriyāpadānaṁ pañcamaṁ. </span><br></main><footer class="container footer"><small><a href=/about/>Contact info</a></small></footer>