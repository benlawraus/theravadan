<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0036.html>Previous</a><a href=/canon/en/pli/ms/sutta/kn/thi-ap/thi-ap0038.html>Next</a></div><p id=thi-ap37:0.1><span class=root>Therīapadāna </span><br><p id=thi-ap37:0.2><span class=root>Khattiyāvagga </span><br><p id=thi-ap37:0.3><span class="root big-bold">7 Aḍḍhakāsitherīapadāna </span><br><p id=thi-ap37:1.1><span class=root>“Imamhi bhaddake kappe, </span><br><p id=thi-ap37:1.2><span class=root>brahmabandhu mahāyaso; </span><br><p id=thi-ap37:1.3><span class=root>Kassapo nāma gottena, </span><br><p id=thi-ap37:1.4><span class=root>uppajji vadataṁ varo. </span><br><p id=thi-ap37:2.1><span class=root>Tadāhaṁ pabbajitvāna, </span><br><p id=thi-ap37:2.2><span class=root>tassa buddhassa sāsane; </span><br><p id=thi-ap37:2.3><span class=root>Saṁvutā pātimokkhamhi, </span><br><p id=thi-ap37:2.4><span class=root>indriyesu ca pañcasu. </span><br><p id=thi-ap37:3.1><span class=root>Mattaññunī ca asane, </span><br><p id=thi-ap37:3.2><span class=root>yuttā jāgariyepi ca; </span><br><p id=thi-ap37:3.3><span class=root>Vasantī yuttayogāhaṁ, </span><br><p id=thi-ap37:3.4><span class=root>bhikkhuniṁ vigatāsavaṁ. </span><br><p id=thi-ap37:4.1><span class=root>Akkosiṁ duṭṭhacittāhaṁ, </span><br><p id=thi-ap37:4.2><span class=root>gaṇiketi bhaṇiṁ tadā; </span><br><p id=thi-ap37:4.3><span class=root>Tena pāpena kammena, </span><br><p id=thi-ap37:4.4><span class=root>nirayamhi apaccisaṁ. </span><br><p id=thi-ap37:5.1><span class=root>Tena kammāvasesena, </span><br><p id=thi-ap37:5.2><span class=root>ajāyiṁ gaṇikākule; </span><br><p id=thi-ap37:5.3><span class=root>Bahusova parādhīnā, </span><br><p id=thi-ap37:5.4><span class=root>pacchimāya ca jātiyaṁ. </span><br><p id=thi-ap37:6.1><span class=root>Kāsīsu seṭṭhikulajā, </span><br><p id=thi-ap37:6.2><span class=root>brahmacārībalenahaṁ; </span><br><p id=thi-ap37:6.3><span class=root>Accharā viya devesu, </span><br><p id=thi-ap37:6.4><span class=root>ahosiṁ rūpasampadā. </span><br><p id=thi-ap37:7.1><span class=root>Disvāna dassanīyaṁ maṁ, </span><br><p id=thi-ap37:7.2><span class=root>giribbajapuruttame; </span><br><p id=thi-ap37:7.3><span class=root>Gaṇikatte nivesesuṁ, </span><br><p id=thi-ap37:7.4><span class=root>akkosanabalena me. </span><br><p id=thi-ap37:8.1><span class=root>Sāhaṁ sutvāna saddhammaṁ, </span><br><p id=thi-ap37:8.2><span class=root>buddhaseṭṭhena desitaṁ; </span><br><p id=thi-ap37:8.3><span class=root>Pubbavāsanasampannā, </span><br><p id=thi-ap37:8.4><span class=root>pabbajiṁ anagāriyaṁ. </span><br><p id=thi-ap37:9.1><span class=root>Tadūpasampadatthāya, </span><br><p id=thi-ap37:9.2><span class=root>gacchantī jinasantikaṁ; </span><br><p id=thi-ap37:9.3><span class=root>Magge dhutte ṭhite sutvā, </span><br><p id=thi-ap37:9.4><span class=root>labhiṁ dūtopasampadaṁ. </span><br><p id=thi-ap37:10.1><span class=root>Sabbakammaṁ parikkhīṇaṁ, </span><br><p id=thi-ap37:10.2><span class=root>puññaṁ pāpaṁ tatheva ca; </span><br><p id=thi-ap37:10.3><span class=root>Sabbasaṁsāramuttiṇṇā, </span><br><p id=thi-ap37:10.4><span class=root>gaṇikattañca khepitaṁ. </span><br><p id=thi-ap37:11.1><span class=root>Iddhīsu ca vasī homi, </span><br><p id=thi-ap37:11.2><span class=root>dibbāya sotadhātuyā; </span><br><p id=thi-ap37:11.3><span class=root>Cetopariyañāṇassa, </span><br><p id=thi-ap37:11.4><span class=root>vasī homi mahāmune. </span><br><p id=thi-ap37:12.1><span class=root>Pubbenivāsaṁ jānāmi, </span><br><p id=thi-ap37:12.2><span class=root>dibbacakkhu visodhitaṁ; </span><br><p id=thi-ap37:12.3><span class=root>Sabbāsavā parikkhīṇā, </span><br><p id=thi-ap37:12.4><span class=root>natthi dāni punabbhavo. </span><br><p id=thi-ap37:13.1><span class=root>Atthadhammaniruttīsu, </span><br><p id=thi-ap37:13.2><span class=root>paṭibhāne tatheva ca; </span><br><p id=thi-ap37:13.3><span class=root>Ñāṇaṁ mama mahāvīra, </span><br><p id=thi-ap37:13.4><span class=root>uppannaṁ tava santike. </span><br><p id=thi-ap37:14.1><span class=root>Kilesā jhāpitā mayhaṁ, </span><br><p id=thi-ap37:14.2><span class=root>…pe… </span><br><p id=thi-ap37:14.3><span class=root>viharāmi anāsavā. </span><br><p id=thi-ap37:15.1><span class=root>Svāgataṁ vata me āsi, </span><br><p id=thi-ap37:15.2><span class=root>…pe… </span><br><p id=thi-ap37:15.3><span class=root>kataṁ buddhassa sāsanaṁ. </span><br><p id=thi-ap37:16.1><span class=root>Paṭisambhidā catasso, </span><br><p id=thi-ap37:16.2><span class=root>…pe… </span><br><p id=thi-ap37:16.3><span class=root>kataṁ buddhassa sāsanaṁ”. </span><br><p id=thi-ap37:17.1><span class=root>Itthaṁ sudaṁ aḍḍhakāsi bhikkhunī imā gāthāyo abhāsitthāti. </span><br><p id=thi-ap37:18.1><span class=root>Aḍḍhakāsitheriyāpadānaṁ sattamaṁ. </span><br></main><footer class="container footer"><small><a href=/about>Contact info</a></small></footer>