<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0033.html>Previous</a><a href=/canon/en/pli/ms/sutta/kn/thi-ap/thi-ap0035.html>Next</a></div><p id=thi-ap34:0.1><span class=root>Therīapadāna </span><br><p id=thi-ap34:0.2><span class=root>Khattiyāvagga </span><br><p id=thi-ap34:0.3><span class="root big-bold">4 Siṅgālamātutherīapadāna </span><br><p id=thi-ap34:1.1><span class=root>“Padumuttaro nāma jino, </span><br><p id=thi-ap34:1.2><span class=root>sabbadhammāna pāragū; </span><br><p id=thi-ap34:1.3><span class=root>Ito satasahassamhi, </span><br><p id=thi-ap34:1.4><span class=root>kappe uppajji nāyako. </span><br><p id=thi-ap34:2.1><span class=root>Tadāhaṁ haṁsavatiyaṁ, </span><br><p id=thi-ap34:2.2><span class=root>jātāmaccakule ahuṁ; </span><br><p id=thi-ap34:2.3><span class=root>Nānāratanapajjote, </span><br><p id=thi-ap34:2.4><span class=root>iddhe phīte mahaddhane. </span><br><p id=thi-ap34:3.1><span class=root>Pitunā saha gantvāna, </span><br><p id=thi-ap34:3.2><span class=root>mahājanapurakkhatā; </span><br><p id=thi-ap34:3.3><span class=root>Dhammaṁ buddhassa sutvāna, </span><br><p id=thi-ap34:3.4><span class=root>pabbajiṁ anagāriyaṁ. </span><br><p id=thi-ap34:4.1><span class=root>Pabbajitvāna kāyena, </span><br><p id=thi-ap34:4.2><span class=root>pāpakammaṁ vivajjayiṁ; </span><br><p id=thi-ap34:4.3><span class=root>Vacīduccaritaṁ hitvā, </span><br><p id=thi-ap34:4.4><span class=root>ājīvaṁ parisodhayiṁ. </span><br><p id=thi-ap34:5.1><span class=root>Buddhe pasannā dhamme ca, </span><br><p id=thi-ap34:5.2><span class=root>saṅghe ca tibbagāravā; </span><br><p id=thi-ap34:5.3><span class=root>Saddhammassavane yuttā, </span><br><p id=thi-ap34:5.4><span class=root>buddhadassanalālasā. </span><br><p id=thi-ap34:6.1><span class=root>Aggaṁ saddhādhimuttānaṁ, </span><br><p id=thi-ap34:6.2><span class=root>assosiṁ bhikkhuniṁ tadā; </span><br><p id=thi-ap34:6.3><span class=root>Taṁ ṭhānaṁ patthayitvāna, </span><br><p id=thi-ap34:6.4><span class=root>tisso sikkhā apūrayiṁ. </span><br><p id=thi-ap34:7.1><span class=root>Tato maṁ sugato āha, </span><br><p id=thi-ap34:7.2><span class=root>karuṇānugatāsayo; </span><br><p id=thi-ap34:7.3><span class=root>‘Yassa saddhā tathāgate, </span><br><p id=thi-ap34:7.4><span class=root>acalā suppatiṭṭhitā; </span><br><p id=thi-ap34:7.5><span class=root>Sīlañca yassa kalyāṇaṁ, </span><br><p id=thi-ap34:7.6><span class=root>ariyakantaṁ pasaṁsitaṁ. </span><br><p id=thi-ap34:8.1><span class=root>Saṅghe pasādo yassatthi, </span><br><p id=thi-ap34:8.2><span class=root>ujubhūtañca dassanaṁ; </span><br><p id=thi-ap34:8.3><span class=root>Adaliddoti taṁ āhu, </span><br><p id=thi-ap34:8.4><span class=root>amoghaṁ tassa jīvitaṁ. </span><br><p id=thi-ap34:9.1><span class=root>Tasmā saddhañca sīlañca, </span><br><p id=thi-ap34:9.2><span class=root>pasādaṁ dhammadassanaṁ; </span><br><p id=thi-ap34:9.3><span class=root>Anuyuñjetha medhāvī, </span><br><p id=thi-ap34:9.4><span class=root>saraṁ buddhāna sāsanaṁ’. </span><br><p id=thi-ap34:10.1><span class=root>Taṁ sutvāhaṁ pamuditā, </span><br><p id=thi-ap34:10.2><span class=root>apucchiṁ paṇidhiṁ mama; </span><br><p id=thi-ap34:10.3><span class=root>Tadā anomo amito, </span><br><p id=thi-ap34:10.4><span class=root>byākarittha vināyako; </span><br><p id=thi-ap34:10.5><span class=root>‘Buddhe pasannā kalyāṇī, </span><br><p id=thi-ap34:10.6><span class=root>lacchase taṁ supatthitaṁ. </span><br><p id=thi-ap34:11.1><span class=root>Satasahassito kappe, </span><br><p id=thi-ap34:11.2><span class=root>okkākakulasambhavo; </span><br><p id=thi-ap34:11.3><span class=root>Gotamo nāma gottena, </span><br><p id=thi-ap34:11.4><span class=root>satthā loke bhavissati. </span><br><p id=thi-ap34:12.1><span class=root>Tassa dhammesu dāyādā, </span><br><p id=thi-ap34:12.2><span class=root>orasā dhammanimmitā; </span><br><p id=thi-ap34:12.3><span class=root>Siṅgālakassa mātāti, </span><br><p id=thi-ap34:12.4><span class=root>hessati satthu sāvikā’. </span><br><p id=thi-ap34:13.1><span class=root>Taṁ sutvā muditā hutvā, </span><br><p id=thi-ap34:13.2><span class=root>yāvajīvaṁ tadā jinaṁ; </span><br><p id=thi-ap34:13.3><span class=root>Mettacittā paricariṁ, </span><br><p id=thi-ap34:13.4><span class=root>paṭipattīhi nāyakaṁ. </span><br><p id=thi-ap34:14.1><span class=root>Tena kammena sukatena, </span><br><p id=thi-ap34:14.2><span class=root>cetanāpaṇidhīhi ca; </span><br><p id=thi-ap34:14.3><span class=root>Jahitvā mānusaṁ dehaṁ, </span><br><p id=thi-ap34:14.4><span class=root>tāvatiṁsamagacchahaṁ. </span><br><p id=thi-ap34:15.1><span class=root>Pacchime ca bhave dāni, </span><br><p id=thi-ap34:15.2><span class=root>giribbajapuruttame; </span><br><p id=thi-ap34:15.3><span class=root>Jātā seṭṭhikule phīte, </span><br><p id=thi-ap34:15.4><span class=root>mahāratanasañcaye. </span><br><p id=thi-ap34:16.1><span class=root>Putto siṅgālako nāma, </span><br><p id=thi-ap34:16.2><span class=root>mamāsi vipathe rato; </span><br><p id=thi-ap34:16.3><span class=root>Diṭṭhigahanapakkhando, </span><br><p id=thi-ap34:16.4><span class=root>disāpūjanatapparo. </span><br><p id=thi-ap34:17.1><span class=root>Nānādisā namassantaṁ, </span><br><p id=thi-ap34:17.2><span class=root>piṇḍāya nagaraṁ vajaṁ; </span><br><p id=thi-ap34:17.3><span class=root>Taṁ disvā ovadī buddho, </span><br><p id=thi-ap34:17.4><span class=root>magge ṭhatvā vināyako. </span><br><p id=thi-ap34:18.1><span class=root>Tassa desayato dhammaṁ, </span><br><p id=thi-ap34:18.2><span class=root>panādo vimhayo ahu; </span><br><p id=thi-ap34:18.3><span class=root>Dvekoṭinaranārīnaṁ, </span><br><p id=thi-ap34:18.4><span class=root>dhammābhisamayo ahu. </span><br><p id=thi-ap34:19.1><span class=root>Tadāhaṁ parisaṁ gantvā, </span><br><p id=thi-ap34:19.2><span class=root>sutvā sugatabhāsitaṁ; </span><br><p id=thi-ap34:19.3><span class=root>Sotāpattiphalaṁ pattā, </span><br><p id=thi-ap34:19.4><span class=root>pabbajiṁ anagāriyaṁ. </span><br><p id=thi-ap34:20.1><span class=root>Na cireneva kālena, </span><br><p id=thi-ap34:20.2><span class=root>buddhadassanalālasā; </span><br><p id=thi-ap34:20.3><span class=root>Anussatiṁ taṁ bhāvetvā, </span><br><p id=thi-ap34:20.4><span class=root>arahattamapāpuṇiṁ. </span><br><p id=thi-ap34:21.1><span class=root>Dassanatthāya buddhassa, </span><br><p id=thi-ap34:21.2><span class=root>sabbadā ca vajāmahaṁ; </span><br><p id=thi-ap34:21.3><span class=root>Atittāyeva passāmi, </span><br><p id=thi-ap34:21.4><span class=root>rūpaṁ nayananandanaṁ. </span><br><p id=thi-ap34:22.1><span class=root>Sabbapāramisambhūtaṁ, </span><br><p id=thi-ap34:22.2><span class=root>lakkhīnilayanaṁ varaṁ; </span><br><p id=thi-ap34:22.3><span class=root>Rūpaṁ sabbasubhākiṇṇaṁ, </span><br><p id=thi-ap34:22.4><span class=root>atittā viharāmahaṁ. </span><br><p id=thi-ap34:23.1><span class=root>Jino tasmiṁ guṇe tuṭṭho, </span><br><p id=thi-ap34:23.2><span class=root>etadagge ṭhapesi maṁ; </span><br><p id=thi-ap34:23.3><span class=root>‘Siṅgālakassa yā mātā, </span><br><p id=thi-ap34:23.4><span class=root>aggā saddhādhimuttikā’. </span><br><p id=thi-ap34:24.1><span class=root>Iddhīsu ca vasī homi, </span><br><p id=thi-ap34:24.2><span class=root>dibbāya sotadhātuyā; </span><br><p id=thi-ap34:24.3><span class=root>Cetopariyañāṇassa, </span><br><p id=thi-ap34:24.4><span class=root>vasī homi mahāmuni. </span><br><p id=thi-ap34:25.1><span class=root>Pubbenivāsaṁ jānāmi, </span><br><p id=thi-ap34:25.2><span class=root>dibbacakkhu visodhitaṁ; </span><br><p id=thi-ap34:25.3><span class=root>Sabbāsavā parikkhīṇā, </span><br><p id=thi-ap34:25.4><span class=root>natthi dāni punabbhavo. </span><br><p id=thi-ap34:26.1><span class=root>Atthadhammaniruttīsu, </span><br><p id=thi-ap34:26.2><span class=root>paṭibhāne tatheva ca; </span><br><p id=thi-ap34:26.3><span class=root>Ñāṇaṁ mama mahāvīra, </span><br><p id=thi-ap34:26.4><span class=root>uppannaṁ tava santike. </span><br><p id=thi-ap34:27.1><span class=root>Kilesā jhāpitā mayhaṁ, </span><br><p id=thi-ap34:27.2><span class=root>…pe… </span><br><p id=thi-ap34:27.3><span class=root>viharāmi anāsavā. </span><br><p id=thi-ap34:28.1><span class=root>Svāgataṁ vata me āsi, </span><br><p id=thi-ap34:28.2><span class=root>…pe… </span><br><p id=thi-ap34:28.3><span class=root>kataṁ buddhassa sāsanaṁ. </span><br><p id=thi-ap34:29.1><span class=root>Paṭisambhidā catasso, </span><br><p id=thi-ap34:29.2><span class=root>…pe… </span><br><p id=thi-ap34:29.3><span class=root>kataṁ buddhassa sāsanaṁ”. </span><br><p id=thi-ap34:30.1><span class=root>Itthaṁ sudaṁ siṅgālamātā bhikkhunī imā gāthāyo abhāsitthāti. </span><br><p id=thi-ap34:31.1><span class=root>Siṅgālamātutheriyāpadānaṁ catutthaṁ. </span><br></main><footer class="container footer"><small><a href=/about/>Contact info</a></small></footer>