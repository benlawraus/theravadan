<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0038.html>Previous</a><a href=/canon/en/pli/ms/sutta/kn/thi-ap/thi-ap0040.html>Next</a></div><p id=thi-ap39:0.1><span class=root>Therīapadāna </span><br><p id=thi-ap39:0.2><span class=root>Khattiyāvagga </span><br><p id=thi-ap39:0.3><span class="root big-bold">9 Ambapālitherīapadāna </span><br><p id=thi-ap39:1.1><span class=root>“Yo raṁsiphusitāveḷo, </span><br><p id=thi-ap39:1.2><span class=root>phusso nāma mahāmuni; </span><br><p id=thi-ap39:1.3><span class=root>Tassāhaṁ bhaginī āsiṁ, </span><br><p id=thi-ap39:1.4><span class=root>ajāyiṁ khattiye kule. </span><br><p id=thi-ap39:2.1><span class=root>Tassa dhammaṁ suṇitvāhaṁ, </span><br><p id=thi-ap39:2.2><span class=root>vippasannena cetasā; </span><br><p id=thi-ap39:2.3><span class=root>Mahādānaṁ daditvāna, </span><br><p id=thi-ap39:2.4><span class=root>patthayiṁ rūpasampadaṁ. </span><br><p id=thi-ap39:3.1><span class=root>Ekattiṁse ito kappe, </span><br><p id=thi-ap39:3.2><span class=root>sikhī lokagganāyako; </span><br><p id=thi-ap39:3.3><span class=root>Uppanno lokapajjoto, </span><br><p id=thi-ap39:3.4><span class=root>tilokasaraṇo jino. </span><br><p id=thi-ap39:4.1><span class=root>Tadāruṇapure ramme, </span><br><p id=thi-ap39:4.2><span class=root>brāhmaññakulasambhavā; </span><br><p id=thi-ap39:4.3><span class=root>Vimuttacittaṁ kupitā, </span><br><p id=thi-ap39:4.4><span class=root>bhikkhuniṁ abhisāpayiṁ. </span><br><p id=thi-ap39:5.1><span class=root>‘Vesikāva anācārā’, </span><br><p id=thi-ap39:5.2><span class=root>jinasāsanadūsikā; </span><br><p id=thi-ap39:5.3><span class=root>Evaṁ akkosayitvāna, </span><br><p id=thi-ap39:5.4><span class=root>tena pāpena kammunā. </span><br><p id=thi-ap39:6.1><span class=root>Dāruṇaṁ nirayaṁ gantvā, </span><br><p id=thi-ap39:6.2><span class=root>mahādukkhasamappitā; </span><br><p id=thi-ap39:6.3><span class=root>Tato cutā manussesu, </span><br><p id=thi-ap39:6.4><span class=root>upapannā tapassinī. </span><br><p id=thi-ap39:7.1><span class=root>Dasajātisahassāni, </span><br><p id=thi-ap39:7.2><span class=root>gaṇikattamakārayiṁ; </span><br><p id=thi-ap39:7.3><span class=root>Tamhā pāpā na muccissaṁ, </span><br><p id=thi-ap39:7.4><span class=root>bhutvā duṭṭhavisaṁ yathā. </span><br><p id=thi-ap39:8.1><span class=root>Brahmacariyamasevissaṁ, </span><br><p id=thi-ap39:8.2><span class=root>kassape jinasāsane; </span><br><p id=thi-ap39:8.3><span class=root>Tena kammavipākena, </span><br><p id=thi-ap39:8.4><span class=root>ajāyiṁ tidase pure. </span><br><p id=thi-ap39:9.1><span class=root>Pacchime bhave sampatte, </span><br><p id=thi-ap39:9.2><span class=root>ahosiṁ opapātikā; </span><br><p id=thi-ap39:9.3><span class=root>Ambasākhantare jātā, </span><br><p id=thi-ap39:9.4><span class=root>ambapālīti tenahaṁ. </span><br><p id=thi-ap39:10.1><span class=root>Parivutā pāṇakoṭīhi, </span><br><p id=thi-ap39:10.2><span class=root>pabbajiṁ jinasāsane; </span><br><p id=thi-ap39:10.3><span class=root>Pattāhaṁ acalaṁ ṭhānaṁ, </span><br><p id=thi-ap39:10.4><span class=root>dhītā buddhassa orasā. </span><br><p id=thi-ap39:11.1><span class=root>Iddhīsu ca vasī homi, </span><br><p id=thi-ap39:11.2><span class=root>sotadhātuvisuddhiyā; </span><br><p id=thi-ap39:11.3><span class=root>Cetopariyañāṇassa, </span><br><p id=thi-ap39:11.4><span class=root>vasī homi mahāmuni. </span><br><p id=thi-ap39:12.1><span class=root>Pubbenivāsaṁ jānāmi, </span><br><p id=thi-ap39:12.2><span class=root>dibbacakkhu visodhitaṁ; </span><br><p id=thi-ap39:12.3><span class=root>Sabbāsavā parikkhīṇā, </span><br><p id=thi-ap39:12.4><span class=root>natthi dāni punabbhavo. </span><br><p id=thi-ap39:13.1><span class=root>Atthadhammaniruttīsu, </span><br><p id=thi-ap39:13.2><span class=root>paṭibhāne tatheva ca; </span><br><p id=thi-ap39:13.3><span class=root>Ñāṇaṁ me vimalaṁ suddhaṁ, </span><br><p id=thi-ap39:13.4><span class=root>buddhaseṭṭhassa vāhasā. </span><br><p id=thi-ap39:14.1><span class=root>Kilesā jhāpitā mayhaṁ, </span><br><p id=thi-ap39:14.2><span class=root>…pe… </span><br><p id=thi-ap39:14.3><span class=root>viharāmi anāsavā. </span><br><p id=thi-ap39:15.1><span class=root>Svāgataṁ vata me āsi, </span><br><p id=thi-ap39:15.2><span class=root>…pe… </span><br><p id=thi-ap39:15.3><span class=root>kataṁ buddhassa sāsanaṁ. </span><br><p id=thi-ap39:16.1><span class=root>Paṭisambhidā catasso, </span><br><p id=thi-ap39:16.2><span class=root>…pe… </span><br><p id=thi-ap39:16.3><span class=root>kataṁ buddhassa sāsanaṁ”. </span><br><p id=thi-ap39:17.1><span class=root>Itthaṁ sudaṁ ambapāli bhikkhunī imā gāthāyo abhāsitthāti. </span><br><p id=thi-ap39:18.1><span class=root>Ambapālitheriyāpadānaṁ navamaṁ. </span><br></main><footer class="container footer"><small><a href=/about/>Contact info</a></small></footer>