<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0039.html>Previous</a><a href=/canon/en/pli/ms/sutta/kn/thig.html>Next</a></div><p id=thi-ap40:0.1><span class=root>Therīapadāna </span><br><p id=thi-ap40:0.2><span class=root>Khattiyāvagga </span><br><p id=thi-ap40:0.3><span class="root big-bold">10 Pesalātherīapadāna </span><br><p id=thi-ap40:1.1><span class=root>“Imamhi bhaddake kappe, </span><br><p id=thi-ap40:1.2><span class=root>brahmabandhu mahāyaso; </span><br><p id=thi-ap40:1.3><span class=root>Kassapo nāma gottena, </span><br><p id=thi-ap40:1.4><span class=root>uppajji vadataṁ varo. </span><br><p id=thi-ap40:2.1><span class=root>Sāvatthiyaṁ pure vare, </span><br><p id=thi-ap40:2.2><span class=root>upāsakakule ahaṁ; </span><br><p id=thi-ap40:2.3><span class=root>Pasūtā taṁ jinavaraṁ, </span><br><p id=thi-ap40:2.4><span class=root>disvā sutvā ca desanaṁ. </span><br><p id=thi-ap40:3.1><span class=root>Taṁ vīraṁ saraṇaṁ gantvā, </span><br><p id=thi-ap40:3.2><span class=root>sīlāni ca samādiyiṁ; </span><br><p id=thi-ap40:3.3><span class=root>Kadāci so mahāvīro, </span><br><p id=thi-ap40:3.4><span class=root>mahājanasamāgame. </span><br><p id=thi-ap40:4.1><span class=root>Attano abhisambodhiṁ, </span><br><p id=thi-ap40:4.2><span class=root>pakāsesi narāsabho; </span><br><p id=thi-ap40:4.3><span class=root>Ananussutadhammesu, </span><br><p id=thi-ap40:4.4><span class=root>pubbe dukkhādikesu ca. </span><br><p id=thi-ap40:5.1><span class=root>Cakkhu ñāṇañca paññā ca, </span><br><p id=thi-ap40:5.2><span class=root>vijjāloko ca āsi me; </span><br><p id=thi-ap40:5.3><span class=root>Taṁ sutvā uggahetvāna, </span><br><p id=thi-ap40:5.4><span class=root>paripucchiñca bhikkhavo. </span><br><p id=thi-ap40:6.1><span class=root>Tena kammena sukatena, </span><br><p id=thi-ap40:6.2><span class=root>cetanāpaṇidhīhi ca; </span><br><p id=thi-ap40:6.3><span class=root>Jahitvā mānusaṁ dehaṁ, </span><br><p id=thi-ap40:6.4><span class=root>tāvatiṁsamagacchahaṁ. </span><br><p id=thi-ap40:7.1><span class=root>Pacchime ca bhave dāni, </span><br><p id=thi-ap40:7.2><span class=root>Jātā seṭṭhimahākule; </span><br><p id=thi-ap40:7.3><span class=root>Upecca buddhaṁ saddhammaṁ, </span><br><p id=thi-ap40:7.4><span class=root>Sutvā saccūpasaṁhitaṁ. </span><br><p id=thi-ap40:8.1><span class=root>Pabbajitvācireneva, </span><br><p id=thi-ap40:8.2><span class=root>saccatthāni vicintayaṁ; </span><br><p id=thi-ap40:8.3><span class=root>Khepetvā āsave sabbe, </span><br><p id=thi-ap40:8.4><span class=root>arahattamapāpuṇiṁ. </span><br><p id=thi-ap40:9.1><span class=root>Iddhīsu ca vasī homi, </span><br><p id=thi-ap40:9.2><span class=root>dibbāya sotadhātuyā; </span><br><p id=thi-ap40:9.3><span class=root>Cetopariyañāṇassa, </span><br><p id=thi-ap40:9.4><span class=root>vasī homi mahāmune. </span><br><p id=thi-ap40:10.1><span class=root>Pubbenivāsaṁ jānāmi, </span><br><p id=thi-ap40:10.2><span class=root>dibbacakkhu visodhitaṁ; </span><br><p id=thi-ap40:10.3><span class=root>Sabbāsavā parikkhīṇā, </span><br><p id=thi-ap40:10.4><span class=root>natthi dāni punabbhavo. </span><br><p id=thi-ap40:11.1><span class=root>Atthadhammaniruttīsu, </span><br><p id=thi-ap40:11.2><span class=root>paṭibhāne tatheva ca; </span><br><p id=thi-ap40:11.3><span class=root>Ñāṇaṁ me vimalaṁ suddhaṁ, </span><br><p id=thi-ap40:11.4><span class=root>buddhaseṭṭhassa vāhasā. </span><br><p id=thi-ap40:12.1><span class=root>Kilesā jhāpitā mayhaṁ, </span><br><p id=thi-ap40:12.2><span class=root>bhavā sabbe samūhatā; </span><br><p id=thi-ap40:12.3><span class=root>Nāgīva bandhanaṁ chetvā, </span><br><p id=thi-ap40:12.4><span class=root>viharāmi anāsavā. </span><br><p id=thi-ap40:13.1><span class=root>Svāgataṁ vata me āsi, </span><br><p id=thi-ap40:13.2><span class=root>mama buddhassa santike; </span><br><p id=thi-ap40:13.3><span class=root>Tisso vijjā anuppattā, </span><br><p id=thi-ap40:13.4><span class=root>kataṁ buddhassa sāsanaṁ. </span><br><p id=thi-ap40:14.1><span class=root>Paṭisambhidā catasso, </span><br><p id=thi-ap40:14.2><span class=root>Vimokkhāpi ca aṭṭhime; </span><br><p id=thi-ap40:14.3><span class=root>Chaḷabhiññā sacchikatā, </span><br><p id=thi-ap40:14.4><span class=root>Kataṁ buddhassa sāsanaṁ”. </span><br><p id=thi-ap40:15.1><span class=root>Itthaṁ sudaṁ pesalā bhikkhunī imā gāthāyo abhāsitthāti. </span><br><p id=thi-ap40:16.1><span class=root>Pesalātheriyāpadānaṁ dasamaṁ. </span><br><p id=thi-ap40:16.2><span class=root>Khattiyāvaggo catuttho. </span><br><p id=thi-ap40:17.1><span class=root>Tassuddānaṁ </span><br><p id=thi-ap40:18.1><span class=root>Khattiyā brāhmaṇī ceva, </span><br><p id=thi-ap40:18.2><span class=root>tathā uppaladāyikā; </span><br><p id=thi-ap40:18.3><span class=root>Siṅgālamātā sukkā ca, </span><br><p id=thi-ap40:18.4><span class=root>abhirūpā aḍḍhakāsikā. </span><br><p id=thi-ap40:19.1><span class=root>Puṇṇā ca ambapālī ca, </span><br><p id=thi-ap40:19.2><span class=root>pesalāti ca tā dasa; </span><br><p id=thi-ap40:19.3><span class=root>Gāthāyo dvisatānettha, </span><br><p id=thi-ap40:19.4><span class=root>dvicattālīsa cuttari. </span><br><p id=thi-ap40:20.1><span class=root>Atha vagguddānaṁ </span><br><p id=thi-ap40:21.1><span class=root>Sumedhā ekūposathā, </span><br><p id=thi-ap40:21.2><span class=root>kuṇḍalakesī khattiyā; </span><br><p id=thi-ap40:21.3><span class=root>Sahassaṁ tisatā gāthā, </span><br><p id=thi-ap40:21.4><span class=root>sattatālīsa piṇḍitā. </span><br><p id=thi-ap40:22.1><span class=root>Saha uddānagāthāhi, </span><br><p id=thi-ap40:22.2><span class=root>gaṇitāyo vibhāvibhi; </span><br><p id=thi-ap40:22.3><span class=root>Sahassaṁ tisataṁ gāthā, </span><br><p id=thi-ap40:22.4><span class=root>sattapaññāsameva cāti. </span><br><p id=thi-ap40:23.1><span class=root>Therikāpadānaṁ samattaṁ. </span><br><p id=thi-ap40:24.1><span class=root>Apadānapāḷi samattā. </span><br></main><footer class="container footer"><small><a href=/about>Contact info</a></small></footer>