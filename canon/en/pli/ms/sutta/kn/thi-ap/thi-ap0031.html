<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0030.html>Previous</a><a href=/canon/en/pli/ms/sutta/kn/thi-ap/thi-ap0032.html>Next</a></div><p id=thi-ap31:0.1><span class=root>Therīapadāna </span><br><p id=thi-ap31:0.2><span class=root>Khattiyāvagga </span><br><p id=thi-ap31:0.3><span class="root big-bold">1 Yasavatīpamukhaaṭṭhārasabhikkhunīsahassaapadāna </span><br><p id=thi-ap31:1.1><span class=root>“Bhavā sabbe parikkhīṇā, </span><br><p id=thi-ap31:1.2><span class=root>bhavā santi vimocitā; </span><br><p id=thi-ap31:1.3><span class=root>Sabbāsavā ca no natthi, </span><br><p id=thi-ap31:1.4><span class=root>ārocema mahāmune. </span><br><p id=thi-ap31:2.1><span class=root>Purimaṁ kusalaṁ kammaṁ, </span><br><p id=thi-ap31:2.2><span class=root>yaṁ kiñci sādhupatthitaṁ; </span><br><p id=thi-ap31:2.3><span class=root>Paribhogamayaṁ dinnaṁ, </span><br><p id=thi-ap31:2.4><span class=root>tuyhatthāya mahāmune. </span><br><p id=thi-ap31:3.1><span class=root>Buddhapaccekabuddhānaṁ, </span><br><p id=thi-ap31:3.2><span class=root>sāvakānañca patthitaṁ; </span><br><p id=thi-ap31:3.3><span class=root>Paribhogamayaṁ dinnaṁ, </span><br><p id=thi-ap31:3.4><span class=root>tuyhatthāya mahāmune. </span><br><p id=thi-ap31:4.1><span class=root>Uccanīcamayaṁ kammaṁ, </span><br><p id=thi-ap31:4.2><span class=root>bhikkhūnaṁ sādhupatthitaṁ; </span><br><p id=thi-ap31:4.3><span class=root>Uccākulaparikammaṁ, </span><br><p id=thi-ap31:4.4><span class=root>katametaṁ mahāmune. </span><br><p id=thi-ap31:5.1><span class=root>Teneva sukkamūlena, </span><br><p id=thi-ap31:5.2><span class=root>coditā kammasampadā; </span><br><p id=thi-ap31:5.3><span class=root>Mānusikamatikkantā, </span><br><p id=thi-ap31:5.4><span class=root>jāyiṁsu khattiye kule. </span><br><p id=thi-ap31:6.1><span class=root>Uppatte ca kate kamme, </span><br><p id=thi-ap31:6.2><span class=root>jātiyā vāpi ekato; </span><br><p id=thi-ap31:6.3><span class=root>Pacchime ekato jātā, </span><br><p id=thi-ap31:6.4><span class=root>khattiyā kulasambhavā. </span><br><p id=thi-ap31:7.1><span class=root>Rūpavatī bhogavatī, </span><br><p id=thi-ap31:7.2><span class=root>lābhasakkārapūjitā; </span><br><p id=thi-ap31:7.3><span class=root>Antepure mahāvīra, </span><br><p id=thi-ap31:7.4><span class=root>devānaṁ viya nandane. </span><br><p id=thi-ap31:8.1><span class=root>Nibbinditvā agāramhā, </span><br><p id=thi-ap31:8.2><span class=root>pabbajimhanagāriyaṁ; </span><br><p id=thi-ap31:8.3><span class=root>Katipāhaṁ upādāya, </span><br><p id=thi-ap31:8.4><span class=root>sabbā pattāmha nibbutiṁ. </span><br><p id=thi-ap31:9.1><span class=root>Cīvaraṁ piṇḍapātañca, </span><br><p id=thi-ap31:9.2><span class=root>paccayaṁ sayanāsanaṁ; </span><br><p id=thi-ap31:9.3><span class=root>Upanenti bahū amhe, </span><br><p id=thi-ap31:9.4><span class=root>sadā sakkatapūjitā. </span><br><p id=thi-ap31:10.1><span class=root>Kilesā jhāpitā amhaṁ, </span><br><p id=thi-ap31:10.2><span class=root>bhavā sabbe samūhatā; </span><br><p id=thi-ap31:10.3><span class=root>Nāgīva bandhanaṁ chetvā, </span><br><p id=thi-ap31:10.4><span class=root>viharāma anāsavā. </span><br><p id=thi-ap31:11.1><span class=root>Svāgataṁ vata no āsi, </span><br><p id=thi-ap31:11.2><span class=root>mama buddhassa santike; </span><br><p id=thi-ap31:11.3><span class=root>Tisso vijjā anuppattā, </span><br><p id=thi-ap31:11.4><span class=root>kataṁ buddhassa sāsanaṁ. </span><br><p id=thi-ap31:12.1><span class=root>Paṭisambhidā catasso, </span><br><p id=thi-ap31:12.2><span class=root>vimokkhāpi ca aṭṭhime; </span><br><p id=thi-ap31:12.3><span class=root>Chaḷabhiññā sacchikatā, </span><br><p id=thi-ap31:12.4><span class=root>kataṁ buddhassa sāsanaṁ”. </span><br><p id=thi-ap31:13.1><span class=root>Itthaṁ sudaṁ yasavatīpamukhāni khattiyakaññābhikkhuniyo aṭṭhārasasahassāni bhagavato sammukhā imā gāthāyo abhāsitthāti. </span><br><p id=thi-ap31:14.1><span class=root>Yasavatīpamukhaaṭṭhārasabhikkhunīsahassāpadānaṁ paṭhamaṁ. </span><br></main><footer class="container footer"><small><a href=/about>Contact info</a></small></footer>