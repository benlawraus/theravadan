<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/kn.html> Khuddakanikāya </a><li><a href=/canon/en/pli/ms/sutta/kn/thi-ap.html> Therīapadāna </a></ul></nav><main class=container><p>From:<div class=flex-between><a href=/canon/en/pli/ms/sutta/kn/thi-ap/thi-ap0035.html>Previous</a><a href=/canon/en/pli/ms/sutta/kn/thi-ap/thi-ap0037.html>Next</a></div><p id=thi-ap36:0.1><span class=root>Therīapadāna </span><br><p id=thi-ap36:0.2><span class=root>Khattiyāvagga </span><br><p id=thi-ap36:0.3><span class="root big-bold">6 Abhirūpanandātherīapadāna </span><br><p id=thi-ap36:1.1><span class=root>“Ekanavutito kappe, </span><br><p id=thi-ap36:1.2><span class=root>vipassī nāma nāyako; </span><br><p id=thi-ap36:1.3><span class=root>Uppajji cārudassano, </span><br><p id=thi-ap36:1.4><span class=root>sabbadhammesu cakkhumā. </span><br><p id=thi-ap36:2.1><span class=root>Tadāhaṁ bandhumatiyaṁ, </span><br><p id=thi-ap36:2.2><span class=root>iddhe phīte mahākule; </span><br><p id=thi-ap36:2.3><span class=root>Jātā surūpā dayitā, </span><br><p id=thi-ap36:2.4><span class=root>pūjanīyā janassa ca. </span><br><p id=thi-ap36:3.1><span class=root>Upagantvā mahāvīraṁ, </span><br><p id=thi-ap36:3.2><span class=root>vipassiṁ lokanāyakaṁ; </span><br><p id=thi-ap36:3.3><span class=root>Dhammaṁ suṇitvā saraṇaṁ, </span><br><p id=thi-ap36:3.4><span class=root>upesiṁ naranāyakaṁ. </span><br><p id=thi-ap36:4.1><span class=root>Sīlesu saṁvutā hutvā, </span><br><p id=thi-ap36:4.2><span class=root>nibbute ca naruttame; </span><br><p id=thi-ap36:4.3><span class=root>Dhātuthūpassa upari, </span><br><p id=thi-ap36:4.4><span class=root>soṇṇacchattamapūjayiṁ. </span><br><p id=thi-ap36:5.1><span class=root>Muttacāgā sīlavatī, </span><br><p id=thi-ap36:5.2><span class=root>yāvajīvaṁ tato cutā; </span><br><p id=thi-ap36:5.3><span class=root>Jahitvā mānusaṁ dehaṁ, </span><br><p id=thi-ap36:5.4><span class=root>tāvatiṁsūpagā ahaṁ. </span><br><p id=thi-ap36:6.1><span class=root>Tadā dasahi ṭhānehi, </span><br><p id=thi-ap36:6.2><span class=root>adhibhotvāna sesake; </span><br><p id=thi-ap36:6.3><span class=root>Rūpasaddehi gandhehi, </span><br><p id=thi-ap36:6.4><span class=root>rasehi phusanehi ca. </span><br><p id=thi-ap36:7.1><span class=root>Āyunāpi ca vaṇṇena, </span><br><p id=thi-ap36:7.2><span class=root>sukhena yasasāpi ca; </span><br><p id=thi-ap36:7.3><span class=root>Tathevādhipateyyena, </span><br><p id=thi-ap36:7.4><span class=root>adhigayha virocahaṁ. </span><br><p id=thi-ap36:8.1><span class=root>Pacchime ca bhave dāni, </span><br><p id=thi-ap36:8.2><span class=root>jātāhaṁ kapilavhaye; </span><br><p id=thi-ap36:8.3><span class=root>Dhītā khemakasakkassa, </span><br><p id=thi-ap36:8.4><span class=root>nandā nāmāti vissutā. </span><br><p id=thi-ap36:9.1><span class=root>Abhirūpasampadampi, </span><br><p id=thi-ap36:9.2><span class=root>ahu me kantisūcakaṁ; </span><br><p id=thi-ap36:9.3><span class=root>Yadāhaṁ yobbanappattā, </span><br><p id=thi-ap36:9.4><span class=root>rūpalāvaññabhūsitā. </span><br><p id=thi-ap36:10.1><span class=root>Tadā mamatthe sakyānaṁ, </span><br><p id=thi-ap36:10.2><span class=root>vivādo sumahā ahu; </span><br><p id=thi-ap36:10.3><span class=root>Pabbājesi tato tāto, </span><br><p id=thi-ap36:10.4><span class=root>‘mā sakyā vinassiṁsu’ti. </span><br><p id=thi-ap36:11.1><span class=root>Pabbajitvā tathāgataṁ, </span><br><p id=thi-ap36:11.2><span class=root>rūpadessiṁ naruttamaṁ; </span><br><p id=thi-ap36:11.3><span class=root>Sutvāna nopagacchāmi, </span><br><p id=thi-ap36:11.4><span class=root>mama rūpena gabbitā. </span><br><p id=thi-ap36:12.1><span class=root>Ovādampi na gacchāmi, </span><br><p id=thi-ap36:12.2><span class=root>buddhadassanabhīrutā; </span><br><p id=thi-ap36:12.3><span class=root>Tadā jino upāyena, </span><br><p id=thi-ap36:12.4><span class=root>upanetvā sasantikaṁ. </span><br><p id=thi-ap36:13.1><span class=root>Tissitthiyo nidassesi, </span><br><p id=thi-ap36:13.2><span class=root>iddhiyā maggakovido; </span><br><p id=thi-ap36:13.3><span class=root>Accharārūpasadisaṁ, </span><br><p id=thi-ap36:13.4><span class=root>taruṇiṁ jaritaṁ mataṁ. </span><br><p id=thi-ap36:14.1><span class=root>Tāyo disvā susaṁviggā, </span><br><p id=thi-ap36:14.2><span class=root>virattāse kaḷevare; </span><br><p id=thi-ap36:14.3><span class=root>Aṭṭhāsiṁ bhavanibbindā, </span><br><p id=thi-ap36:14.4><span class=root>tadā maṁ āha nāyako. </span><br><p id=thi-ap36:15.1><span class=root>‘Āturaṁ asuciṁ pūtiṁ, </span><br><p id=thi-ap36:15.2><span class=root>passa nande samussayaṁ; </span><br><p id=thi-ap36:15.3><span class=root>Uggharantaṁ paggharantaṁ, </span><br><p id=thi-ap36:15.4><span class=root>bālānaṁ abhinanditaṁ. </span><br><p id=thi-ap36:16.1><span class=root>Asubhāya cittaṁ bhāvehi, </span><br><p id=thi-ap36:16.2><span class=root>ekaggaṁ susamāhitaṁ; </span><br><p id=thi-ap36:16.3><span class=root>Yathā idaṁ tathā etaṁ, </span><br><p id=thi-ap36:16.4><span class=root>yathā etaṁ tathā idaṁ. </span><br><p id=thi-ap36:17.1><span class=root>Evametaṁ avekkhantī, </span><br><p id=thi-ap36:17.2><span class=root>rattindivamatanditā; </span><br><p id=thi-ap36:17.3><span class=root>Tato sakāya paññāya, </span><br><p id=thi-ap36:17.4><span class=root>abhinibbijjha vacchasi’. </span><br><p id=thi-ap36:18.1><span class=root>Tassā me appamattāya, </span><br><p id=thi-ap36:18.2><span class=root>vicarantiyā yoniso; </span><br><p id=thi-ap36:18.3><span class=root>Yathābhūtaṁ ayaṁ kāyo, </span><br><p id=thi-ap36:18.4><span class=root>diṭṭho santarabāhiro. </span><br><p id=thi-ap36:19.1><span class=root>Atha nibbindahaṁ kāye, </span><br><p id=thi-ap36:19.2><span class=root>ajjhattañca virajjahaṁ; </span><br><p id=thi-ap36:19.3><span class=root>Appamattā visaṁyuttā, </span><br><p id=thi-ap36:19.4><span class=root>upasantāmhi nibbutā. </span><br><p id=thi-ap36:20.1><span class=root>Iddhīsu ca vasī homi, </span><br><p id=thi-ap36:20.2><span class=root>dibbāya sotadhātuyā; </span><br><p id=thi-ap36:20.3><span class=root>Cetopariyañāṇassa, </span><br><p id=thi-ap36:20.4><span class=root>vasī homi mahāmune. </span><br><p id=thi-ap36:21.1><span class=root>Pubbenivāsaṁ jānāmi, </span><br><p id=thi-ap36:21.2><span class=root>dibbacakkhu visodhitaṁ; </span><br><p id=thi-ap36:21.3><span class=root>Sabbāsavā parikkhīṇā, </span><br><p id=thi-ap36:21.4><span class=root>natthi dāni punabbhavo. </span><br><p id=thi-ap36:22.1><span class=root>Atthadhammaniruttīsu, </span><br><p id=thi-ap36:22.2><span class=root>paṭibhāne tatheva ca; </span><br><p id=thi-ap36:22.3><span class=root>Ñāṇaṁ mama mahāvīra, </span><br><p id=thi-ap36:22.4><span class=root>uppannaṁ tava santike. </span><br><p id=thi-ap36:23.1><span class=root>Kilesā jhāpitā mayhaṁ, </span><br><p id=thi-ap36:23.2><span class=root>…pe… </span><br><p id=thi-ap36:23.3><span class=root>viharāmi anāsavā. </span><br><p id=thi-ap36:24.1><span class=root>Svāgataṁ vata me āsi, </span><br><p id=thi-ap36:24.2><span class=root>…pe… </span><br><p id=thi-ap36:24.3><span class=root>kataṁ buddhassa sāsanaṁ. </span><br><p id=thi-ap36:25.1><span class=root>Paṭisambhidā catasso, </span><br><p id=thi-ap36:25.2><span class=root>…pe… </span><br><p id=thi-ap36:25.3><span class=root>kataṁ buddhassa sāsanaṁ”. </span><br><p id=thi-ap36:26.1><span class=root>Itthaṁ sudaṁ abhirūpanandā bhikkhunī imā gāthāyo abhāsitthāti. </span><br><p id=thi-ap36:27.1><span class=root>Abhirūpanandātheriyāpadānaṁ chaṭṭhaṁ. </span><br></main><footer class="container footer"><small><a href=/about>Contact info</a></small></footer>