<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/an.html> Aṅguttaranikāya </a><li><a href=/canon/en/pli/ms/sutta/an/an0011.html> Ekādasakanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0011/an0011P0011.html>Deutsch</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/an/an0011/an0011P0010.html>Previous</a><a href=/canon/en/pli/ms/sutta/an/an0011/an0011P0012.html>Next</a></div><p id=an11.11:0.1><span class=root>Aṅguttara Nikāya 11.11 </span><br> <span class=sujato>Numbered Discourses 11.11 </span><br><p id=an11.11:0.2><span class=root>2. Anussativagga </span><br> <span class=sujato>2. Recollection </span><br><p id=an11.11:0.3><span class="root big-bold">Paṭhamamahānāmasutta </span><br> <span class=sujato>With Mahānāma (1st) </span><br><p id=an11.11:1.1><span class=root>Ekaṁ samayaṁ bhagavā sakkesu viharati kapilavatthusmiṁ nigrodhārāme. </span><br> <span class=sujato>At one time the Buddha was staying in the land of the Sakyans, near Kapilavatthu in the Banyan Tree Monastery. </span><br><p id=an11.11:1.2><span class=root>Tena kho pana samayena sambahulā bhikkhū bhagavato cīvarakammaṁ karonti: </span><br> <span class=sujato>At that time several mendicants were making a robe for the Buddha, thinking that </span><br><p id=an11.11:1.3><span class=root>“niṭṭhitacīvaro bhagavā temāsaccayena cārikaṁ pakkamissatī”ti. </span><br> <span class=sujato>when his robe was finished and the three months of the rains residence had passed the Buddha would set out wandering. </span><br><p id=an11.11:1.4><span class=root>Assosi kho mahānāmo sakko: </span><br> <span class=sujato>Mahānāma the Sakyan heard about this. </span><br><p id=an11.11:1.5><span class=root>“sambahulā kira bhikkhū bhagavato cīvarakammaṁ karonti: </span><br><p id=an11.11:1.6><span class=root>‘niṭṭhitacīvaro bhagavā temāsaccayena cārikaṁ pakkamissatī’”ti. </span><br><p id=an11.11:2.1><span class=root>Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca: </span><br> <span class=sujato>He went up to the Buddha, bowed, sat down to one side, and said to him: </span><br><p id=an11.11:2.2><span class=root>“sutaṁ metaṁ, bhante: </span><br> <span class=sujato>“Sir, I have heard that </span><br><p id=an11.11:2.3><span class=root>‘sambahulā kira bhikkhū bhagavato cīvarakammaṁ karonti—</span><br> <span class=sujato>several mendicants are making a robe for the Buddha, thinking that </span><br><p id=an11.11:2.4><span class=root>niṭṭhitacīvaro bhagavā temāsaccayena cārikaṁ pakkamissatī’ti. </span><br> <span class=sujato>when his robe was finished and the three months of the rains residence had passed the Buddha would set out wandering. </span><br><p id=an11.11:2.5><span class=root>Tesaṁ no, bhante, nānāvihārehi viharataṁ kenassa vihārena vihātabban”ti? </span><br> <span class=sujato>Now, we spend our life in various ways. Which of these should we practice?” </span><br><p id=an11.11:3.1><span class=root>“Sādhu sādhu, mahānāma. </span><br> <span class=sujato>“Good, good, Mahānāma! </span><br><p id=an11.11:3.2><span class=root>Etaṁ kho, mahānāma, tumhākaṁ patirūpaṁ kulaputtānaṁ, yaṁ tumhe tathāgataṁ upasaṅkamitvā puccheyyātha: </span><br> <span class=sujato>It’s appropriate that gentlemen such as you come to me and ask: </span><br><p id=an11.11:3.3><span class=root>‘tesaṁ no, bhante, nānāvihārehi viharataṁ kenassa vihārena vihātabban’ti? </span><br> <span class=sujato>‘We spend our life in various ways. Which of these should we practice?’ </span><br><p id=an11.11:3.4><span class=root>Saddho kho, mahānāma, ārādhako hoti, no assaddho; </span><br> <span class=sujato>The faithful succeed, not the faithless. </span><br><p id=an11.11:3.5><span class=root>āraddhavīriyo ārādhako hoti, no kusīto; </span><br> <span class=sujato>The energetic succeed, not the lazy. </span><br><p id=an11.11:3.6><span class=root>upaṭṭhitassati ārādhako hoti, no muṭṭhassati; </span><br> <span class=sujato>The mindful succeed, not the unmindful. </span><br><p id=an11.11:3.7><span class=root>samāhito ārādhako hoti, no asamāhito; </span><br> <span class=sujato>Those with immersion succeed, not those without immersion. </span><br><p id=an11.11:3.8><span class=root>paññavā ārādhako hoti, no duppañño. </span><br> <span class=sujato>The wise succeed, not the witless. </span><br><p id=an11.11:3.9><span class=root>Imesu kho tvaṁ, mahānāma, pañcasu dhammesu patiṭṭhāya cha dhamme uttari bhāveyyāsi. </span><br> <span class=sujato>When you’re grounded on these five things, go on to develop six further things. </span><br><p id=an11.11:3.10><span class=root>Idha tvaṁ, mahānāma, tathāgataṁ anussareyyāsi: </span><br> <span class=sujato>Firstly, you should recollect the Realized One: </span><br><p id=an11.11:3.11><span class=root>‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. </span><br> <span class=sujato>‘That Blessed One is perfected, a fully awakened Buddha, accomplished in knowledge and conduct, holy, knower of the world, supreme guide for those who wish to train, teacher of gods and humans, awakened, blessed.’ </span><br><p id=an11.11:3.12><span class=root>Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects the Realized One their mind is not full of greed, hate, and delusion. </span><br><p id=an11.11:3.13><span class=root>ujugatamevassa tasmiṁ samaye cittaṁ hoti tathāgataṁ ārabbha. </span><br> <span class=sujato>At that time their mind is unswerving, based on the Realized One. </span><br><p id=an11.11:3.14><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br> <span class=sujato>A noble disciple whose mind is unswerving finds inspiration in the meaning and the teaching, and finds joy connected with the teaching. </span><br><p id=an11.11:3.15><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br> <span class=sujato>When they’re joyful, rapture springs up. When the mind is full of rapture, the body becomes tranquil. When the body is tranquil, they feel bliss. And when they’re blissful, the mind becomes immersed in samādhi. </span><br><p id=an11.11:3.16><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno buddhānussatiṁ bhāveti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of the Buddha. </span><br><p id=an11.11:4.1><span class=root>Puna caparaṁ tvaṁ, mahānāma, dhammaṁ anussareyyāsi: </span><br> <span class=sujato>Furthermore, you should recollect the teaching: </span><br><p id=an11.11:4.2><span class=root>‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. </span><br> <span class=sujato>‘The teaching is well explained by the Buddha—apparent in the present life, immediately effective, inviting inspection, relevant, so that sensible people can know it for themselves.’ </span><br><p id=an11.11:4.3><span class=root>Yasmiṁ, mahānāma, samaye ariyasāvako dhammaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects the teaching their mind is not full of greed, hate, and delusion. … </span><br><p id=an11.11:4.4><span class=root>ujugatamevassa tasmiṁ samaye cittaṁ hoti dhammaṁ ārabbha. </span><br><p id=an11.11:4.5><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br><p id=an11.11:4.6><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br><p id=an11.11:4.7><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno dhammānussatiṁ bhāveti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of the teaching. </span><br><p id=an11.11:5.1><span class=root>Puna caparaṁ tvaṁ, mahānāma, saṅghaṁ anussareyyāsi: </span><br> <span class=sujato>Furthermore, you should recollect the Saṅgha: </span><br><p id=an11.11:5.2><span class=root>‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. </span><br> <span class=sujato>‘The Saṅgha of the Buddha’s disciples is practicing the way that’s good, sincere, systematic, and proper. It consists of the four pairs, the eight individuals. This is the Saṅgha of the Buddha’s disciples that is worthy of offerings dedicated to the gods, worthy of hospitality, worthy of a religious donation, worthy of greeting with joined palms, and is the supreme field of merit for the world.’ </span><br><p id=an11.11:5.3><span class=root>Yasmiṁ, mahānāma, samaye ariyasāvako saṅghaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects the Saṅgha their mind is not full of greed, hate, and delusion. … </span><br><p id=an11.11:5.4><span class=root>ujugatamevassa tasmiṁ samaye cittaṁ hoti saṅghaṁ ārabbha. </span><br><p id=an11.11:5.5><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br><p id=an11.11:5.6><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br><p id=an11.11:5.7><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno saṅghānussatiṁ bhāveti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of the Saṅgha. </span><br><p id=an11.11:6.1><span class=root>Puna caparaṁ tvaṁ, mahānāma, attano sīlāni anussareyyāsi akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni. </span><br> <span class=sujato>Furthermore, you should recollect your own ethical conduct, which is intact, impeccable, spotless, and unmarred, liberating, praised by sensible people, not mistaken, and leading to immersion. </span><br><p id=an11.11:6.2><span class=root>Yasmiṁ, mahānāma, samaye ariyasāvako sīlaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects their ethical conduct their mind is not full of greed, hate, and delusion. … </span><br><p id=an11.11:6.3><span class=root>ujugatamevassa tasmiṁ samaye cittaṁ hoti sīlaṁ ārabbha. </span><br><p id=an11.11:6.4><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br><p id=an11.11:6.5><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br><p id=an11.11:6.6><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno sīlānussatiṁ bhāveti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of their ethical conduct. </span><br><p id=an11.11:7.1><span class=root>Puna caparaṁ tvaṁ, mahānāma, attano cāgaṁ anussareyyāsi: </span><br> <span class=sujato>Furthermore, you should recollect your own generosity: </span><br><p id=an11.11:7.2><span class=root>‘lābhā vata me, suladdhaṁ vata me, </span><br> <span class=sujato>‘I’m so fortunate, so very fortunate. </span><br><p id=an11.11:7.3><span class=root>yohaṁ maccheramalapariyuṭṭhitāya pajāya vigatamalamaccherena cetasā agāraṁ ajjhāvasāmi muttacāgo payatapāṇi vossaggarato yācayogo dānasaṁvibhāgarato’ti. </span><br> <span class=sujato>Among people with hearts full of the stain of stinginess I live at home rid of stinginess, freely generous, open-handed, loving to let go, committed to charity, loving to give and to share.’ </span><br><p id=an11.11:7.4><span class=root>Yasmiṁ, mahānāma, samaye ariyasāvako cāgaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects their own generosity their mind is not full of greed, hate, and delusion. … </span><br><p id=an11.11:7.5><span class=root>ujugatamevassa tasmiṁ samaye cittaṁ hoti cāgaṁ ārabbha. </span><br><p id=an11.11:7.6><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br><p id=an11.11:7.7><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br><p id=an11.11:7.8><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno cāgānussatiṁ bhāveti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of generosity. </span><br><p id=an11.11:8.1><span class=root>Puna caparaṁ tvaṁ, mahānāma, devatā anussareyyāsi: </span><br> <span class=sujato>Furthermore, you should recollect the deities: </span><br><p id=an11.11:8.2><span class=root>‘santi devā cātumahārājikā, santi devā tāvatiṁsā, santi devā yāmā, santi devā tusitā, santi devā nimmānaratino, santi devā paranimmitavasavattino, santi devā brahmakāyikā, santi devā tatuttari. </span><br> <span class=sujato>‘There are the gods of the four great kings, the gods of the thirty-three, the gods of Yama, the joyful gods, the gods who love to imagine, the gods who control what is imagined by others, the gods of the Divinity’s host, and gods even higher than these. </span><br><p id=an11.11:8.3><span class=root>Yathārūpāya saddhāya samannāgatā tā devatā ito cutā tatthūpapannā, mayhampi tathārūpā saddhā saṁvijjati. </span><br> <span class=sujato>When those deities passed away from here, they were reborn there because of their faith, ethics, learning, generosity, and wisdom. I, too, have the same kind of faith, ethics, learning, generosity, and wisdom.’ </span><br><p id=an11.11:8.4><span class=root>Yathārūpena sīlena samannāgatā tā devatā ito cutā tatthūpapannā, mayhampi tathārūpaṁ sīlaṁ saṁvijjati. </span><br><p id=an11.11:8.5><span class=root>Yathārūpena sutena samannāgatā tā devatā ito cutā tatthūpapannā, mayhampi tathārūpaṁ sutaṁ saṁvijjati. </span><br><p id=an11.11:8.6><span class=root>Yathārūpena cāgena samannāgatā tā devatā ito cutā tatthūpapannā, mayhampi tathārūpo cāgo saṁvijjati. </span><br><p id=an11.11:8.7><span class=root>Yathārūpāya paññāya samannāgatā tā devatā ito cutā tatthūpapannā, mayhampi tathārūpā paññā saṁvijjatī’ti. </span><br><p id=an11.11:8.8><span class=root>Yasmiṁ, mahānāma, samaye ariyasāvako attano ca tāsañca devatānaṁ saddhañca sīlañca sutañca cāgañca paññañca anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; </span><br> <span class=sujato>When a noble disciple recollects the faith, ethics, learning, generosity, and wisdom of both themselves and the deities their mind is not full of greed, hate, and delusion. </span><br><p id=an11.11:8.9><span class=root>ujugatamevassa tasmiṁ samaye cittaṁ hoti devatā ārabbha. </span><br> <span class=sujato>At that time their mind is unswerving, based on the deities. </span><br><p id=an11.11:8.10><span class=root>Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. </span><br> <span class=sujato>A noble disciple whose mind is unswerving finds inspiration in the meaning and the teaching, and finds joy connected with the teaching. </span><br><p id=an11.11:8.11><span class=root>Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. </span><br> <span class=sujato>When they’re joyful, rapture springs up. When the mind is full of rapture, the body becomes tranquil. When the body is tranquil, they feel bliss. And when they’re blissful, the mind becomes immersed in samādhi. </span><br><p id=an11.11:8.12><span class=root>Ayaṁ vuccati, mahānāma, ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotasamāpanno devatānussatiṁ bhāvetī”ti. </span><br> <span class=sujato>This is called a noble disciple who lives in balance among people who are unbalanced, and lives untroubled among people who are troubled. They’ve entered the stream of the teaching and developed the recollection of the deities.” </span><br><p id=an11.11:8.13><span class=root>Paṭhamaṁ. </span><br></main><footer class="container footer"><small><a href=/about/>Contact info</a></small></footer>