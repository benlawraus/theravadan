<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/an.html> Aṅguttaranikāya </a><li><a href=/canon/en/pli/ms/sutta/an/an0005.html> Pañcakanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0005/an0005P0180.html>Deutsch</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/an/an0005/an0005P0179.html>Previous</a><a href=/canon/en/pli/ms/sutta/an/an0005/an0005P0181.html>Next</a></div><p id=an5.180:0.1><span class=root>Aṅguttara Nikāya 5.180 </span><br> <span class=sujato>Numbered Discourses 5.180 </span><br><p id=an5.180:0.2><span class=root>18. Upāsakavagga </span><br> <span class=sujato>18. A Lay Follower </span><br><p id=an5.180:0.3><span class="root big-bold">Gavesīsutta </span><br> <span class=sujato>About Gavesī </span><br><p id=an5.180:1.1><span class=root>Ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ. </span><br> <span class=sujato>At one time the Buddha was wandering in the land of the Kosalans together with a large Saṅgha of mendicants. </span><br><p id=an5.180:1.2><span class=root>Addasā kho bhagavā addhānamaggappaṭipanno aññatarasmiṁ padese mahantaṁ sālavanaṁ; </span><br> <span class=sujato>While traveling along a road the Buddha saw a large sal grove in a certain spot. </span><br><p id=an5.180:1.3><span class=root>disvāna maggā okkamma yena taṁ sālavanaṁ tenupasaṅkami; upasaṅkamitvā taṁ sālavanaṁ ajjhogāhetvā aññatarasmiṁ padese sitaṁ pātvākāsi. </span><br> <span class=sujato>He left the road, went to the sal grove, and plunged deep into it. And at a certain spot he smiled. </span><br><p id=an5.180:2.1><span class=root>Atha kho āyasmato ānandassa etadahosi: </span><br> <span class=sujato>Then Venerable Ānanda thought, </span><br><p id=an5.180:2.2><span class=root>“ko nu kho hetu ko paccayo bhagavato sitassa pātukammāya? </span><br> <span class=sujato>“What is the cause, what is the reason why the Buddha smiled? </span><br><p id=an5.180:2.3><span class=root>Na akāraṇena tathāgatā sitaṁ pātukarontī”ti. </span><br> <span class=sujato>Realized Ones do not smile for no reason.” </span><br><p id=an5.180:2.4><span class=root>Atha kho āyasmā ānando bhagavantaṁ etadavoca: </span><br> <span class=sujato>So Venerable Ānanda said to the Buddha, </span><br><p id=an5.180:2.5><span class=root>“ko nu kho, bhante, hetu ko paccayo bhagavato sitassa pātukammāya? </span><br> <span class=sujato>“What is the cause, what is the reason why the Buddha smiled? </span><br><p id=an5.180:2.6><span class=root>Na akāraṇena tathāgatā sitaṁ pātukarontī”ti. </span><br> <span class=sujato>Realized Ones do not smile for no reason.” </span><br><p id=an5.180:3.1><span class=root>“Bhūtapubbaṁ, ānanda, imasmiṁ padese nagaraṁ ahosi iddhañceva phītañca bahujanaṁ ākiṇṇamanussaṁ. </span><br> <span class=sujato>“Once upon a time, Ānanda, there was a city in this spot that was successful and prosperous, populous, full of people. </span><br><p id=an5.180:3.2><span class=root>Taṁ kho panānanda, nagaraṁ kassapo bhagavā arahaṁ sammāsambuddho upanissāya vihāsi. </span><br> <span class=sujato>And Kassapa, a blessed one, a perfected one, a fully awakened Buddha, lived supported by that city. </span><br><p id=an5.180:3.3><span class=root>Kassapassa kho panānanda, bhagavato arahato sammāsambuddhassa gavesī nāma upāsako ahosi sīlesu aparipūrakārī. </span><br> <span class=sujato>He had a lay follower called Gavesī who had not fulfilled all the precepts. </span><br><p id=an5.180:3.4><span class=root>Gavesinā kho, ānanda, upāsakena pañcamattāni upāsakasatāni paṭidesitāni samādapitāni ahesuṁ sīlesu aparipūrakārino. </span><br> <span class=sujato>And the five hundred lay followers who were taught and advised by Gavesī also had not fulfilled all the precepts. </span><br><p id=an5.180:3.5><span class=root>Atha kho, ānanda, gavesissa upāsakassa etadahosi: </span><br> <span class=sujato>Then Gavesī thought: </span><br><p id=an5.180:3.6><span class=root>‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā, ahañcamhi sīlesu aparipūrakārī, imāni ca pañca upāsakasatāni sīlesu aparipūrakārino. </span><br> <span class=sujato>‘I’m the helper, leader, and adviser of these five hundred lay followers, yet neither I nor they have fulfilled the precepts. </span><br><p id=an5.180:3.7><span class=root>Iccetaṁ samasamaṁ, natthi kiñci atirekaṁ; </span><br> <span class=sujato>We’re the same, I’m in no way better. </span><br><p id=an5.180:3.8><span class=root>handāhaṁ atirekāyā’ti. </span><br> <span class=sujato>So let me do better.’ </span><br><p id=an5.180:4.1><span class=root>Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: </span><br> <span class=sujato>Then Gavesī went to those five hundred lay followers and said to them: </span><br><p id=an5.180:4.2><span class=root>‘ajjatagge maṁ āyasmanto sīlesu paripūrakāriṁ dhārethā’ti. </span><br> <span class=sujato>‘From this day forth may the venerables remember me as one who has fulfilled the precepts.’ </span><br><p id=an5.180:4.3><span class=root>Atha kho, ānanda, tesaṁ pañcannaṁ upāsakasatānaṁ etadahosi: </span><br> <span class=sujato>Then those five hundred lay followers thought: </span><br><p id=an5.180:4.4><span class=root>‘ayyo kho gavesī amhākaṁ bahūpakāro pubbaṅgamo samādapetā. </span><br> <span class=sujato>‘Master Gavesī is our helper, leader, and adviser, </span><br><p id=an5.180:4.5><span class=root>Ayyo hi nāma gavesī sīlesu paripūrakārī bhavissati. </span><br> <span class=sujato>and now he will fulfill the precepts. </span><br><p id=an5.180:4.6><span class=root>Kimaṅgaṁ pana mayan’ti. </span><br> <span class=sujato>Why don’t we do the same?’ </span><br><p id=an5.180:4.7><span class=root>Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: </span><br> <span class=sujato>Then those five hundred lay followers went to Gavesī and said to him: </span><br><p id=an5.180:4.8><span class=root>‘ajjatagge ayyo gavesī imānipi pañca upāsakasatāni sīlesu paripūrakārino dhāretū’ti. </span><br> <span class=sujato>‘From this day forth may Master Gavesī remember these five hundred lay followers as having fulfilled the precepts.’ </span><br><p id=an5.180:4.9><span class=root>Atha kho, ānanda, gavesissa upāsakassa etadahosi: </span><br> <span class=sujato>Then Gavesī thought: </span><br><p id=an5.180:4.10><span class=root>‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā, ahañcamhi sīlesu paripūrakārī, imānipi pañca upāsakasatāni sīlesu paripūrakārino. </span><br> <span class=sujato>‘I’m the helper, leader, and adviser of these five hundred lay followers, and both I and they have fulfilled the precepts. </span><br><p id=an5.180:4.11><span class=root>Iccetaṁ samasamaṁ, natthi kiñci atirekaṁ; </span><br> <span class=sujato>We’re the same, I’m in no way better. </span><br><p id=an5.180:4.12><span class=root>handāhaṁ atirekāyā’ti. </span><br> <span class=sujato>So let me do better.’ </span><br><p id=an5.180:5.1><span class=root>Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: </span><br> <span class=sujato>Then Gavesī went to those five hundred lay followers and said to them: </span><br><p id=an5.180:5.2><span class=root>‘ajjatagge maṁ āyasmanto brahmacāriṁ dhāretha ārācāriṁ virataṁ methunā gāmadhammā’ti. </span><br> <span class=sujato>‘From this day forth may the venerables remember me as one who is celibate, set apart, avoiding the vulgar act of sex.’ </span><br><p id=an5.180:5.3><span class=root>Atha kho, ānanda, tesaṁ pañcannaṁ upāsakasatānaṁ etadahosi: </span><br> <span class=sujato>Then those five hundred lay followers did the same. … </span><br><p id=an5.180:5.4><span class=root>‘ayyo kho gavesī amhākaṁ bahūpakāro pubbaṅgamo samādapetā. </span><br><p id=an5.180:5.5><span class=root>Ayyo hi nāma gavesī brahmacārī bhavissati ārācārī virato methunā gāmadhammā. </span><br><p id=an5.180:5.6><span class=root>Kimaṅgaṁ pana mayan’ti. </span><br><p id=an5.180:5.7><span class=root>Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: </span><br><p id=an5.180:5.8><span class=root>‘ajjatagge ayyo gavesī imānipi pañca upāsakasatāni brahmacārino dhāretu ārācārino viratā methunā gāmadhammā’ti. </span><br><p id=an5.180:5.9><span class=root>Atha kho, ānanda, gavesissa upāsakassa etadahosi: </span><br> <span class=sujato>Then Gavesī thought: </span><br><p id=an5.180:5.10><span class=root>‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā. </span><br> <span class=sujato>‘These five hundred lay followers … </span><br><p id=an5.180:5.11><span class=root>Ahañcamhi sīlesu paripūrakārī. </span><br><p id=an5.180:5.12><span class=root>Imānipi pañca upāsakasatāni sīlesu paripūrakārino. </span><br><p id=an5.180:5.13><span class=root>Ahañcamhi brahmacārī ārācārī virato methunā gāmadhammā. </span><br><p id=an5.180:5.14><span class=root>Imānipi pañca upāsakasatāni brahmacārino ārācārino viratā methunā gāmadhammā. </span><br> <span class=sujato>are celibate, set apart, avoiding the vulgar act of sex. </span><br><p id=an5.180:5.15><span class=root>Iccetaṁ samasamaṁ, natthi kiñci atirekaṁ; </span><br> <span class=sujato>We’re the same, I’m in no way better. </span><br><p id=an5.180:5.16><span class=root>handāhaṁ atirekāyā’ti. </span><br> <span class=sujato>So let me do better.’ </span><br><p id=an5.180:6.1><span class=root>Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: </span><br> <span class=sujato>Then Gavesī went to those five hundred lay followers and said to them: </span><br><p id=an5.180:6.2><span class=root>‘ajjatagge maṁ āyasmanto ekabhattikaṁ dhāretha rattūparataṁ virataṁ vikālabhojanā’ti. </span><br> <span class=sujato>‘From this day forth may the venerables remember me as one who eats in one part of the day, abstaining from eating at night, and from food at the wrong time.’ </span><br><p id=an5.180:6.3><span class=root>Atha kho, ānanda, tesaṁ pañcannaṁ upāsakasatānaṁ etadahosi: </span><br> <span class=sujato>Then those five hundred lay followers did the same. … </span><br><p id=an5.180:6.4><span class=root>‘ayyo kho gavesī bahūpakāro pubbaṅgamo samādapetā. </span><br><p id=an5.180:6.5><span class=root>Ayyo hi nāma gavesī ekabhattiko bhavissati rattūparato virato vikālabhojanā. </span><br><p id=an5.180:6.6><span class=root>Kimaṅgaṁ pana mayan’ti. </span><br><p id=an5.180:6.7><span class=root>Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: </span><br><p id=an5.180:6.8><span class=root>‘ajjatagge ayyo gavesī imānipi pañca upāsakasatāni ekabhattike dhāretu rattūparate virate vikālabhojanā’ti. </span><br><p id=an5.180:6.9><span class=root>Atha kho, ānanda, gavesissa upāsakassa etadahosi: </span><br> <span class=sujato>Then Gavesī thought: </span><br><p id=an5.180:6.10><span class=root>‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā. </span><br> <span class=sujato>‘These five hundred lay followers … </span><br><p id=an5.180:6.11><span class=root>Ahañcamhi sīlesu paripūrakārī. </span><br><p id=an5.180:6.12><span class=root>Imānipi pañca upāsakasatāni sīlesu paripūrakārino. </span><br><p id=an5.180:6.13><span class=root>Ahañcamhi brahmacārī ārācārī virato methunā gāmadhammā. </span><br><p id=an5.180:6.14><span class=root>Imānipi pañca upāsakasatāni brahmacārino ārācārino viratā methunā gāmadhammā. </span><br><p id=an5.180:6.15><span class=root>Ahañcamhi ekabhattiko rattūparato virato vikālabhojanā. </span><br><p id=an5.180:6.16><span class=root>Imānipi pañca upāsakasatāni ekabhattikā rattūparatā viratā vikālabhojanā. </span><br> <span class=sujato>eat in one part of the day, abstaining from eating at night, and food at the wrong time. </span><br><p id=an5.180:6.17><span class=root>Iccetaṁ samasamaṁ, natthi kiñci atirekaṁ; </span><br> <span class=sujato>We’re the same, I’m in no way better. </span><br><p id=an5.180:6.18><span class=root>handāhaṁ atirekāyā’ti. </span><br> <span class=sujato>So let me do better.’ </span><br><p id=an5.180:7.1><span class=root>Atha kho, ānanda, gavesī upāsako yena kassapo bhagavā arahaṁ sammāsambuddho tenupasaṅkami; upasaṅkamitvā kassapaṁ bhagavantaṁ arahantaṁ sammāsambuddhaṁ etadavoca: </span><br> <span class=sujato>Then the lay follower Gavesī went up to the blessed one Kassapa, the perfected one, the fully awakened Buddha and said to him: </span><br><p id=an5.180:7.2><span class=root>‘labheyyāhaṁ, bhante, bhagavato santike pabbajjaṁ labheyyaṁ upasampadan’ti. </span><br> <span class=sujato>‘Sir, may I receive the going forth, the ordination in the Buddha’s presence?’ </span><br><p id=an5.180:7.3><span class=root>Alattha kho, ānanda, gavesī upāsako kassapassa bhagavato arahato sammāsambuddhassa santike pabbajjaṁ, alattha upasampadaṁ. </span><br> <span class=sujato>And he received the going forth, the ordination in the Buddha’s presence. </span><br><p id=an5.180:7.4><span class=root>Acirūpasampanno kho panānanda, gavesī bhikkhu eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. </span><br> <span class=sujato>Not long after his ordination, the mendicant Gavesī, living alone, withdrawn, diligent, keen, and resolute, realized the supreme culmination of the spiritual path in this very life. He lived having achieved with his own insight the goal for which gentlemen rightly go forth from the lay life to homelessness. </span><br><p id=an5.180:7.5><span class=root>‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññāsi. </span><br> <span class=sujato>He understood: ‘Rebirth is ended; the spiritual journey has been completed; what had to be done has been done; there is nothing further for this place.’ </span><br><p id=an5.180:7.6><span class=root>Aññataro ca panānanda, gavesī bhikkhu arahataṁ ahosi. </span><br> <span class=sujato>And the mendicant Gavesī became one of the perfected. </span><br><p id=an5.180:8.1><span class=root>Atha kho, ānanda, tesaṁ pañcannaṁ upāsakasatānaṁ etadahosi: </span><br> <span class=sujato>Then those five hundred lay followers thought: </span><br><p id=an5.180:8.2><span class=root>‘ayyo kho gavesī amhākaṁ bahūpakāro pubbaṅgamo samādapetā. </span><br> <span class=sujato>‘Master Gavesī is our helper, leader, and adviser, </span><br><p id=an5.180:8.3><span class=root>Ayyo hi nāma gavesī kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissati. </span><br> <span class=sujato>He has shaved off his hair and beard, dressed in ocher robes, and gone forth from the lay life to homelessness. </span><br><p id=an5.180:8.4><span class=root>Kimaṅgaṁ pana mayan’ti. </span><br> <span class=sujato>Why don’t we do the same?’ </span><br><p id=an5.180:8.5><span class=root>Atha kho, ānanda, tāni pañca upāsakasatāni yena kassapo bhagavā arahaṁ sammāsambuddho tenupasaṅkamiṁsu; upasaṅkamitvā kassapaṁ bhagavantaṁ arahantaṁ sammāsambuddhaṁ etadavocuṁ: </span><br> <span class=sujato>Then those five hundred lay followers went up to the blessed one Kassapa, the perfected one, the fully awakened Buddha and said to him: </span><br><p id=an5.180:8.6><span class=root>‘labheyyāma mayaṁ, bhante, bhagavato santike pabbajjaṁ, labheyyāma upasampadan’ti. </span><br> <span class=sujato>‘Sir, may we receive the going forth and ordination in the Buddha’s presence?’ </span><br><p id=an5.180:8.7><span class=root>Alabhiṁsu kho, ānanda, tāni pañca upāsakasatāni kassapassa bhagavato arahato sammāsambuddhassa santike pabbajjaṁ, alabhiṁsu upasampadaṁ. </span><br> <span class=sujato>And they did receive the going forth and ordination in the Buddha’s presence. </span><br><p id=an5.180:9.1><span class=root>Atha kho, ānanda, gavesissa bhikkhuno etadahosi: </span><br> <span class=sujato>Then the mendicant Gavesī thought: </span><br><p id=an5.180:9.2><span class=root>‘ahaṁ kho imassa anuttarassa vimuttisukhassa nikāmalābhī homi akicchalābhī akasiralābhī. </span><br> <span class=sujato>‘I get the supreme bliss of freedom whenever I want, without trouble or difficulty. </span><br><p id=an5.180:9.3><span class=root>Aho vatimānipi pañca bhikkhusatāni imassa anuttarassa vimuttisukhassa nikāmalābhino assu akicchalābhino akasiralābhino’ti. </span><br> <span class=sujato>Oh, may these five hundred mendicants do the same!’ </span><br><p id=an5.180:9.4><span class=root>Atha kho, ānanda, tāni pañca bhikkhusatāni vūpakaṭṭhā appamattā ātāpino pahitattā viharantā nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—</span><br> <span class=sujato>Then those five hundred mendicants, living alone, withdrawn, diligent, keen, and resolute, soon realized the supreme culmination of the spiritual path in this very life. They lived having achieved with their own insight the goal for which gentlemen rightly go forth from the lay life to homelessness. </span><br><p id=an5.180:9.5><span class=root>brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihariṁsu. </span><br><p id=an5.180:9.6><span class=root>‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññiṁsu. </span><br> <span class=sujato>They understood: ‘Rebirth is ended, the spiritual journey has been completed, what had to be done has been done, there is nothing further for this place.’ </span><br><p id=an5.180:10.1><span class=root>Iti kho, ānanda, tāni pañca bhikkhusatāni gavesīpamukhāni uttaruttari paṇītapaṇītaṁ vāyamamānā anuttaraṁ vimuttiṁ sacchākaṁsu. </span><br> <span class=sujato>And so, Ānanda, those five hundred mendicants headed by Gavesī, trying to go higher and higher, better and better, realized the supreme bliss of freedom. </span><br><p id=an5.180:10.2><span class=root>Tasmātiha, ānanda, evaṁ sikkhitabbaṁ: </span><br> <span class=sujato>So you should train like this: </span><br><p id=an5.180:10.3><span class=root>‘uttaruttari paṇītapaṇītaṁ vāyamamānā anuttaraṁ vimuttiṁ sacchikarissāmā’ti. </span><br> <span class=sujato>‘Trying to go higher and higher, better and better, we will realize the supreme bliss of freedom.’ </span><br><p id=an5.180:10.4><span class=root>Evañhi vo, ānanda, sikkhitabban”ti. </span><br> <span class=sujato>That’s how you should train.” </span><br><p id=an5.180:10.5><span class=root>Dasamaṁ. </span><br><p id=an5.180:10.6><span class=root>Upāsakavaggo tatiyo. </span><br><p id=an5.180:11.0><span class=root>Tassuddānaṁ </span><br><p id=an5.180:11.1><span class=root>Sārajjaṁ visārado nirayaṁ, </span><br><p id=an5.180:11.2><span class=root>Veraṁ caṇḍālapañcamaṁ; </span><br><p id=an5.180:11.3><span class=root>Pīti vaṇijjā rājāno, </span><br><p id=an5.180:11.4><span class=root>Gihī ceva gavesināti. </span><br></main><footer class="container footer"><small><a href=/about/>Contact info</a></small></footer>