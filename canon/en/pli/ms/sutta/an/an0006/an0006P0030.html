<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style>body:has(#toggle-sujato:not(:checked)) .translation.sujato{height:0;margin:0;padding:0;display:none;overflow:hidden}.translator-toggle:hover{box-shadow:0 0 0 2px rgba(var(--pico-primary-border),.2)}</style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/an.html> Aṅguttaranikāya </a><li><a href=/canon/en/pli/ms/sutta/an/an0006.html> Chakkanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0006/an0006P0030.html>Deutsch</a><p>From: <label class=translator-toggle><input checked class=toggle-input id=toggle-sujato type=checkbox> <span class="toggle-label sujato">Bhikkhu Sujato</span></label><div class=flex-between><a href=/canon/en/pli/ms/sutta/an/an0006/an0006P0029.html>Previous</a><a href=/canon/en/pli/ms/sutta/an/an0006/an0006P0031.html>Next</a></div><p><div class=verse-container id=an6.30:0.1><span>Aṅguttara Nikāya 6.30 </span><span class="translation sujato">Numbered Discourses 6.30 </span></div><p><div class=verse-container id=an6.30:0.2><span>3. Anuttariyavagga </span><span class="translation sujato">3. Unsurpassable </span></div><p><div class=verse-container id=an6.30:0.3><span class=big-bold>Anuttariyasutta </span><span class="translation sujato">Unsurpassable </span></div><p><div class=verse-container id=an6.30:1.1><span>“Chayimāni, bhikkhave, anuttariyāni. </span><span class="translation sujato">“Mendicants, these six things are unsurpassable. </span></div><p><div class=verse-container id=an6.30:1.2><span>Katamāni cha? </span><span class="translation sujato">What six? </span></div><p><div class=verse-container id=an6.30:1.3><span>Dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyanti. </span><span class="translation sujato">The unsurpassable seeing, listening, acquisition, training, service, and recollection. </span></div><p><div class=verse-container id=an6.30:2.1><span>Katamañca, bhikkhave, dassanānuttariyaṁ? </span><span class="translation sujato">And what is the unsurpassable seeing? </span></div><p><div class=verse-container id=an6.30:2.2><span>Idha, bhikkhave, ekacco hatthiratanampi dassanāya gacchati, assaratanampi dassanāya gacchati, maṇiratanampi dassanāya gacchati, uccāvacaṁ vā pana dassanāya gacchati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ dassanāya gacchati. </span><span class="translation sujato">Some people go to see an elephant-treasure, a horse-treasure, a jewel-treasure, or a diverse spectrum of sights; or ascetics and brahmins of wrong view and wrong practice. </span></div><p><div class=verse-container id=an6.30:2.3><span>Atthetaṁ, bhikkhave, dassanaṁ; netaṁ natthīti vadāmi. </span><span class="translation sujato">There is such a seeing, I don’t deny it. </span></div><p><div class=verse-container id=an6.30:2.4><span>Tañca kho etaṁ, bhikkhave, dassanaṁ hīnaṁ gammaṁ pothujjanikaṁ anariyaṁ anatthasaṁhitaṁ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </span><span class="translation sujato">That seeing is low, crude, ordinary, ignoble, and pointless. It doesn’t lead to disillusionment, dispassion, cessation, peace, insight, awakening, and extinguishment. </span></div><p><div class=verse-container id=an6.30:2.5><span>Yo ca kho, bhikkhave, tathāgataṁ vā tathāgatasāvakaṁ vā dassanāya gacchati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, dassanānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgataṁ vā tathāgatasāvakaṁ vā dassanāya gacchati niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable seeing is when someone with settled faith and love, sure and devoted, goes to see a Realized One or their disciple. This is in order to purify sentient beings, to get past sorrow and crying, to make an end of pain and sadness, to discover the system, and to realize extinguishment. </span></div><p><div class=verse-container id=an6.30:2.6><span>Idaṁ vuccati, bhikkhave, dassanānuttariyaṁ. </span><span class="translation sujato">This is called the unsurpassable seeing. </span></div><p><div class=verse-container id=an6.30:2.7><span>Iti dassanānuttariyaṁ. </span><span class="translation sujato">Such is the unsurpassable seeing. </span></div><p><div class=verse-container id=an6.30:3.1><span>Savanānuttariyañca kathaṁ hoti? </span><span class="translation sujato">But what of the unsurpassable hearing? </span></div><p><div class=verse-container id=an6.30:3.2><span>Idha, bhikkhave, ekacco bherisaddampi savanāya gacchati, vīṇāsaddampi savanāya gacchati, gītasaddampi savanāya gacchati, uccāvacaṁ vā pana savanāya gacchati, samaṇassa vā brāhmaṇassa vā micchādiṭṭhikassa micchāpaṭipannassa dhammassavanāya gacchati. </span><span class="translation sujato">Some people go to hear the sound of drums, arched harps, singing, or a diverse spectrum of sounds; or ascetics and brahmins of wrong view and wrong practice. </span></div><p><div class=verse-container id=an6.30:3.3><span>Atthetaṁ, bhikkhave, savanaṁ; netaṁ natthīti vadāmi. </span><span class="translation sujato">There is such a hearing, I don’t deny it. </span></div><p><div class=verse-container id=an6.30:3.4><span>Tañca kho etaṁ, bhikkhave, savanaṁ hīnaṁ gammaṁ pothujjanikaṁ anariyaṁ anatthasaṁhitaṁ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </span><span class="translation sujato">That hearing … doesn’t lead to extinguishment. </span></div><p><div class=verse-container id=an6.30:3.5><span>Yo ca kho, bhikkhave, tathāgatassa vā tathāgatasāvakassa vā dhammassavanāya gacchati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, savanānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgatassa vā tathāgatasāvakassa vā dhammassavanāya gacchati niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable hearing is when someone with settled faith and love, sure and devoted, goes to hear the teaching of a Realized One or one of his disciples. … </span></div><p><div class=verse-container id=an6.30:3.6><span>Idaṁ vuccati, bhikkhave, savanānuttariyaṁ. </span><span class="translation sujato">This is called the unsurpassable hearing. </span></div><p><div class=verse-container id=an6.30:3.7><span>Iti dassanānuttariyaṁ, savanānuttariyaṁ. </span><span class="translation sujato">Such is the unsurpassable seeing and hearing. </span></div><p><div class=verse-container id=an6.30:4.1><span>Lābhānuttariyañca kathaṁ hoti? </span><span class="translation sujato">But what of the unsurpassable acquisition? </span></div><p><div class=verse-container id=an6.30:4.2><span>Idha, bhikkhave, ekacco puttalābhampi labhati, dāralābhampi labhati, dhanalābhampi labhati, uccāvacaṁ vā pana lābhaṁ labhati, samaṇe vā brāhmaṇe vā micchādiṭṭhike micchāpaṭipanne saddhaṁ paṭilabhati. </span><span class="translation sujato">Some people acquire a child, a wife, wealth, or a diverse spectrum of things; or they acquire faith in an ascetic or brahmin of wrong view and wrong practice. </span></div><p><div class=verse-container id=an6.30:4.3><span>Attheso, bhikkhave, lābho; neso natthīti vadāmi. </span><span class="translation sujato">There is such an acquisition, I don’t deny it. </span></div><p><div class=verse-container id=an6.30:4.4><span>So ca kho eso, bhikkhave, lābho hīno gammo pothujjaniko anariyo anatthasaṁhito, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </span><span class="translation sujato">That acquisition … doesn’t lead to extinguishment. </span></div><p><div class=verse-container id=an6.30:4.5><span>Yo ca kho, bhikkhave, tathāgate vā tathāgatasāvake vā saddhaṁ paṭilabhati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, lābhānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgate vā tathāgatasāvake vā saddhaṁ paṭilabhati niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable acquisition is when someone with settled faith and love, sure and devoted, acquires faith in a Realized One or their disciple. … </span></div><p><div class=verse-container id=an6.30:4.6><span>Idaṁ vuccati, bhikkhave, lābhānuttariyaṁ. </span><span class="translation sujato">This is called the unsurpassable acquisition. </span></div><p><div class=verse-container id=an6.30:4.7><span>Iti dassanānuttariyaṁ, savanānuttariyaṁ, lābhānuttariyaṁ. </span><span class="translation sujato">Such is the unsurpassable seeing, hearing, and acquisition. </span></div><p><div class=verse-container id=an6.30:5.1><span>Sikkhānuttariyañca kathaṁ hoti? </span><span class="translation sujato">But what of the unsurpassable training? </span></div><p><div class=verse-container id=an6.30:5.2><span>Idha, bhikkhave, ekacco hatthismimpi sikkhati, assasmimpi sikkhati, rathasmimpi sikkhati, dhanusmimpi sikkhati, tharusmimpi sikkhati, uccāvacaṁ vā pana sikkhati, samaṇassa vā brāhmaṇassa vā micchādiṭṭhikassa micchāpaṭipannassa sikkhati. </span><span class="translation sujato">Some people train in elephant riding, horse riding, chariot driving, archery, swordsmanship, or a diverse spectrum of things; or they train under an ascetic or brahmin of wrong view and wrong practice. </span></div><p><div class=verse-container id=an6.30:5.3><span>Atthesā, bhikkhave, sikkhā; nesā natthīti vadāmi. </span><span class="translation sujato">There is such a training, I don’t deny it. </span></div><p><div class=verse-container id=an6.30:5.4><span>Sā ca kho esā, bhikkhave, sikkhā hīnā gammā pothujjanikā anariyā anatthasaṁhitā, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </span><span class="translation sujato">That training … doesn’t lead to extinguishment. </span></div><p><div class=verse-container id=an6.30:5.5><span>Yo ca kho, bhikkhave, tathāgatappavedite dhammavinaye adhisīlampi sikkhati, adhicittampi sikkhati, adhipaññampi sikkhati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, sikkhānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgatappavedite dhammavinaye adhisīlampi sikkhati, adhicittampi sikkhati, adhipaññampi sikkhati, niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable training is when someone with settled faith and love, sure and devoted, trains in the higher ethics, the higher mind, and the higher wisdom in the teaching and training proclaimed by a Realized One. … </span></div><p><div class=verse-container id=an6.30:5.6><span>Idaṁ vuccati, bhikkhave, sikkhānuttariyaṁ. </span><span class="translation sujato">This is called the unsurpassable training. </span></div><p><div class=verse-container id=an6.30:5.7><span>Iti dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ. </span><span class="translation sujato">Such is the unsurpassable seeing, hearing, acquisition, and training. </span></div><p><div class=verse-container id=an6.30:6.1><span>Pāricariyānuttariyañca kathaṁ hoti? </span><span class="translation sujato">But what of the unsurpassable service? </span></div><p><div class=verse-container id=an6.30:6.2><span>Idha, bhikkhave, ekacco khattiyampi paricarati, brāhmaṇampi paricarati, gahapatimpi paricarati, uccāvacaṁ vā pana paricarati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ paricarati. </span><span class="translation sujato">Some people serve an aristocrat, a brahmin, a householder, or a diverse spectrum of people; or they serve ascetics and brahmins of wrong view and wrong practice. </span></div><p><div class=verse-container id=an6.30:6.3><span>Atthesā, bhikkhave, pāricariyā; nesā natthīti vadāmi. </span><span class="translation sujato">There is such service, I don’t deny it. </span></div><p><div class=verse-container id=an6.30:6.4><span>Sā ca kho esā, bhikkhave, pāricariyā hīnā gammā pothujjanikā anariyā anatthasaṁhitā, na nibbidāya …pe… na nibbānāya saṁvattati. </span><span class="translation sujato">That service … doesn’t lead to extinguishment. </span></div><p><div class=verse-container id=an6.30:6.5><span>Yo ca kho, bhikkhave, tathāgataṁ vā tathāgatasāvakaṁ vā paricarati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, pāricariyānaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgataṁ vā tathāgatasāvakaṁ vā paricarati niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable service is when someone with settled faith and love, sure and devoted, serves a Realized One or their disciple. … </span></div><p><div class=verse-container id=an6.30:6.6><span>Idaṁ vuccati, bhikkhave, pāricariyānuttariyaṁ. </span><span class="translation sujato">This is called the unsurpassable service. </span></div><p><div class=verse-container id=an6.30:6.7><span>Iti dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ. </span><span class="translation sujato">Such is the unsurpassable seeing, listening, acquisition, training, and service. </span></div><p><div class=verse-container id=an6.30:7.1><span>Anussatānuttariyañca kathaṁ hoti? </span><span class="translation sujato">But what of the unsurpassable recollection? </span></div><p><div class=verse-container id=an6.30:7.2><span>Idha, bhikkhave, ekacco puttalābhampi anussarati, dāralābhampi anussarati, dhanalābhampi anussarati, uccāvacaṁ vā pana lābhaṁ anussarati, samaṇaṁ vā brāhmaṇaṁ vā micchādiṭṭhikaṁ micchāpaṭipannaṁ anussarati. </span><span class="translation sujato">Some people recollect a child, a wife, wealth, or a diverse spectrum of things; or they recollect an ascetic or brahmin of wrong view and wrong practice. </span></div><p><div class=verse-container id=an6.30:7.3><span>Atthesā, bhikkhave, anussati; nesā natthīti vadāmi. </span><span class="translation sujato">There is such recollection, I don’t deny it. </span></div><p><div class=verse-container id=an6.30:7.4><span>Sā ca kho esā, bhikkhave, anussati hīnā gammā pothujjanikā anariyā anatthasaṁhitā, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </span><span class="translation sujato">That recollection is low, crude, ordinary, ignoble, and pointless. It doesn’t lead to disillusionment, dispassion, cessation, peace, insight, awakening, and extinguishment. </span></div><p><div class=verse-container id=an6.30:7.5><span>Yo ca kho, bhikkhave, tathāgataṁ vā tathāgatasāvakaṁ vā anussarati niviṭṭhasaddho niviṭṭhapemo ekantagato abhippasanno, etadānuttariyaṁ, bhikkhave, anussatīnaṁ sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ tathāgataṁ vā tathāgatasāvakaṁ vā anussarati niviṭṭhasaddho niviṭṭhapemo ekantagato abhippasanno. </span><span class="translation sujato">The unsurpassable recollection is when someone with settled faith and love, sure and devoted, recollects a Realized One or their disciple. … </span></div><p><div class=verse-container id=an6.30:7.6><span>Idaṁ vuccati, bhikkhave, anussatānuttariyaṁ. </span><span class="translation sujato">This is called the unsurpassable recollection. </span></div><p><div class=verse-container id=an6.30:8.1><span>Imāni kho, bhikkhave, cha anuttariyānīti. </span><span class="translation sujato">These are the six unsurpassable things. </span></div><p><div class=verse-container id=an6.30:9.1><span>Ye dassanānuttaraṁ laddhā, </span><span class="translation sujato">They’ve gained the unsurpassed seeing, </span></div><p><div class=verse-container id=an6.30:9.2><span>savanañca anuttaraṁ; </span><span class="translation sujato">the unsurpassed hearing, </span></div><p><div class=verse-container id=an6.30:9.3><span>Lābhānuttariyaṁ laddhā, </span><span class="translation sujato">and the unsurpassable acquisition. </span></div><p><div class=verse-container id=an6.30:9.4><span>sikkhānuttariye ratā. </span><span class="translation sujato">They enjoy the unsurpassable training </span></div><p><div class=verse-container id=an6.30:10.1><span>Upaṭṭhitā pāricariyā, </span><span class="translation sujato">and serve with care. </span></div><p><div class=verse-container id=an6.30:10.2><span>bhāvayanti anussatiṁ; </span><span class="translation sujato">Then they develop recollection </span></div><p><div class=verse-container id=an6.30:10.3><span>Vivekappaṭisaṁyuttaṁ, </span><span class="translation sujato">connected with seclusion, </span></div><p><div class=verse-container id=an6.30:10.4><span>khemaṁ amatagāminiṁ. </span><span class="translation sujato">which is safe, and leads to freedom from death. </span></div><p><div class=verse-container id=an6.30:11.1><span>Appamāde pamuditā, </span><span class="translation sujato">They rejoice in diligence, </span></div><p><div class=verse-container id=an6.30:11.2><span>nipakā sīlasaṁvutā; </span><span class="translation sujato">alert and ethically restrained. </span></div><p><div class=verse-container id=an6.30:11.3><span>Te ve kālena paccenti, </span><span class="translation sujato">And in time they arrive </span></div><p><div class=verse-container id=an6.30:11.4><span>yattha dukkhaṁ nirujjhatī”ti. </span><span class="translation sujato">at the place where suffering ceases.” </span></div><p><div class=verse-container id=an6.30:11.5><span>Dasamaṁ. </span></div><p><div class=verse-container id=an6.30:11.6><span>Anuttariyavaggo tatiyo. </span></div><p><div class=verse-container id=an6.30:12.0><span>Tassuddānaṁ </span></div><p><div class=verse-container id=an6.30:12.1><span>Sāmako aparihāniyo, </span></div><p><div class=verse-container id=an6.30:12.2><span>Bhayaṁ himavānussati; </span></div><p><div class=verse-container id=an6.30:12.3><span>Kaccāno dve ca samayā, </span></div><p><div class=verse-container id=an6.30:12.4><span>Udāyī anuttariyenāti. </span></div><div class=flex-between><a href=/canon/en/pli/ms/sutta/an/an0006/an0006P0029.html>Previous</a><a href=/canon/en/pli/ms/sutta/an/an0006/an0006P0031.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>