<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/pli.html> Pali </a><li><a href=/canon/en/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/en/pli/ms/sutta.html> Suttapiṭaka </a><li><a href=/canon/en/pli/ms/sutta/an.html> Aṅguttaranikāya </a><li><a href=/canon/en/pli/ms/sutta/an/an0003.html> Tikanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0003/an0003P0099.html>Deutsch</a><p>From: <span class=sujato> Bhikkhu Sujato </span><div class=flex-between><a href=/canon/en/pli/ms/sutta/an/an0003/an0003P0098.html>Previous</a><a href=/canon/en/pli/ms/sutta/an/an0003/an0003P0100.html>Next</a></div><p id=an3.99:0.1><span class=root>Aṅguttara Nikāya 3.99 </span><br> <span class=sujato>Numbered Discourses 3.99 </span><br><p id=an3.99:0.2><span class=root>10. Loṇakapallavagga </span><br> <span class=sujato>10. A Lump of Salt </span><br><p id=an3.99:0.3><span class="root big-bold">Potthakasutta </span><br> <span class=sujato>Jute </span><br><p id=an3.99:1.1><span class=root>“Navopi, bhikkhave, potthako dubbaṇṇo ca hoti dukkhasamphasso ca appaggho ca; </span><br> <span class=sujato>“Jute canvas is ugly, unpleasant to touch, and worthless whether it’s new, worn in, or worn out. </span><br><p id=an3.99:1.2><span class=root>majjhimopi, bhikkhave, potthako dubbaṇṇo ca hoti dukkhasamphasso ca appaggho ca; </span><br><p id=an3.99:1.3><span class=root>jiṇṇopi, bhikkhave, potthako dubbaṇṇo ca hoti dukkhasamphasso ca appaggho ca. </span><br><p id=an3.99:1.4><span class=root>Jiṇṇampi, bhikkhave, potthakaṁ ukkhaliparimajjanaṁ vā karonti saṅkārakūṭe vā naṁ chaḍḍenti. </span><br> <span class=sujato>They use worn out jute canvas for scrubbing pots, or else they just throw it away on the rubbish heap. </span><br><p id=an3.99:2.1><span class=root>Evamevaṁ kho, bhikkhave, navo cepi bhikkhu hoti dussīlo pāpadhammo. </span><br> <span class=sujato>In the same way, if a junior mendicant is unethical, of bad character, </span><br><p id=an3.99:2.2><span class=root>Idamassa dubbaṇṇatāya vadāmi. </span><br> <span class=sujato>this is how they’re ugly, I say. </span><br><p id=an3.99:2.3><span class=root>Seyyathāpi so, bhikkhave, potthako dubbaṇṇo tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as ugly as jute canvas. </span><br><p id=an3.99:2.4><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span><br> <span class=sujato>If you associate with, accompany, and attend to that person, following their example, it’ll be for your lasting harm and suffering. </span><br><p id=an3.99:2.5><span class=root>Idamassa dukkhasamphassatāya vadāmi. </span><br> <span class=sujato>This is how they’re unpleasant to touch, I say. </span><br><p id=an3.99:2.6><span class=root>Seyyathāpi so, bhikkhave, potthako dukkhasamphasso tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as unpleasant to touch as jute canvas. </span><br><p id=an3.99:2.7><span class=root>Yesaṁ kho pana so paṭiggaṇhāti cīvarapiṇḍapātasenāsanagilānappaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span><br> <span class=sujato>Any robes, almsfood, lodgings, and medicines and supplies for the sick that they receive are not very fruitful or beneficial for the donor. </span><br><p id=an3.99:2.8><span class=root>Idamassa appagghatāya vadāmi. </span><br> <span class=sujato>This is how they’re worthless, I say. </span><br><p id=an3.99:2.9><span class=root>Seyyathāpi so, bhikkhave, potthako appaggho tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as worthless as jute canvas. </span><br><p id=an3.99:2.10><span class=root>Majjhimo cepi, bhikkhave, bhikkhu hoti …pe… </span><br> <span class=sujato>If a middle mendicant is unethical, of bad character, this is how they’re ugly, I say. … </span><br><p id=an3.99:2.11><span class=root>thero cepi, bhikkhave, bhikkhu hoti dussīlo pāpadhammo, idamassa dubbaṇṇatāya vadāmi. </span><br> <span class=sujato>If a senior mendicant is unethical, of bad character, this is how they’re ugly, I say. … </span><br><p id=an3.99:2.12><span class=root>Seyyathāpi so, bhikkhave, potthako dubbaṇṇo tathūpamāhaṁ, bhikkhave, imaṁ puggalaṁ vadāmi. </span><br><p id=an3.99:2.13><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ ahitāya dukkhāya. </span><br> <span class=sujato>If you associate with, accompany, and attend to that person, following their example, it’ll be for your lasting harm and suffering. … </span><br><p id=an3.99:2.14><span class=root>Idamassa dukkhasamphassatāya vadāmi. </span><br><p id=an3.99:2.15><span class=root>Seyyathāpi so, bhikkhave, potthako dukkhasamphasso tathūpamāhaṁ, bhikkhave, imaṁ puggalaṁ vadāmi. </span><br><p id=an3.99:2.16><span class=root>Yesaṁ kho pana so paṭiggaṇhāti cīvarapiṇḍapātasenāsanagilānappaccayabhesajjaparikkhāraṁ, tesaṁ taṁ na mahapphalaṁ hoti na mahānisaṁsaṁ. </span><br><p id=an3.99:2.17><span class=root>Idamassa appagghatāya vadāmi. </span><br><p id=an3.99:2.18><span class=root>Seyyathāpi so, bhikkhave, potthako appaggho tathūpamāhaṁ, bhikkhave, imaṁ puggalaṁ vadāmi. </span><br><p id=an3.99:3.1><span class=root>Evarūpo cāyaṁ, bhikkhave, thero bhikkhu saṅghamajjhe bhaṇati. </span><br> <span class=sujato>If such a senior mendicant speaks among the Saṅgha, </span><br><p id=an3.99:3.2><span class=root>Tamenaṁ bhikkhū evamāhaṁsu: </span><br> <span class=sujato>the mendicants say: </span><br><p id=an3.99:3.3><span class=root>‘kiṁ nu kho tuyhaṁ bālassa abyattassa bhaṇitena, </span><br> <span class=sujato>‘What’s an incompetent fool like you got to say? </span><br><p id=an3.99:3.4><span class=root>tvampi nāma bhaṇitabbaṁ maññasī’ti. </span><br> <span class=sujato>How on earth could you imagine you’ve got something worth saying!’ </span><br><p id=an3.99:3.5><span class=root>So kupito anattamano tathārūpiṁ vācaṁ nicchāreti yathārūpāya vācāya saṅgho taṁ ukkhipati, saṅkārakūṭeva naṁ potthakaṁ. </span><br> <span class=sujato>That person becomes angry and upset, and blurts out things that make the Saṅgha throw them out, as if they were throwing jute canvas away on the rubbish heap. </span><br><p id=an3.99:4.1><span class=root>Navampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañca; majjhimampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañca; jiṇṇampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañca. </span><br> <span class=sujato>Cloth from Kāsi is beautiful, pleasant to touch, and valuable whether it’s new, worn in, or worn out. </span><br><p id=an3.99:4.2><span class=root>Jiṇṇampi, bhikkhave, kāsikaṁ vatthaṁ ratanapaliveṭhanaṁ vā karoti gandhakaraṇḍake vā naṁ pakkhipanti. </span><br> <span class=sujato>They use worn out cloth from Kāsi for wrapping, or else they place it in a fragrant casket. </span><br><p id=an3.99:5.1><span class=root>Evamevaṁ kho, bhikkhave, navo cepi bhikkhu hoti sīlavā kalyāṇadhammo, idamassa suvaṇṇatāya vadāmi. </span><br> <span class=sujato>In the same way, if a junior mendicant is ethical, of good character, this is how they’re beautiful, I say. </span><br><p id=an3.99:5.2><span class=root>Seyyathāpi taṁ, bhikkhave, kāsikaṁ vatthaṁ vaṇṇavantaṁ tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as beautiful as cloth from Kāsi. </span><br><p id=an3.99:5.3><span class=root>Ye kho panassa sevanti bhajanti payirupāsanti diṭṭhānugatiṁ āpajjanti, tesaṁ taṁ hoti dīgharattaṁ hitāya sukhāya. </span><br> <span class=sujato>If you associate with, accompany, and attend to such a person, following their example, it will be for your lasting welfare and happiness. </span><br><p id=an3.99:5.4><span class=root>Idamassa sukhasamphassatāya vadāmi. </span><br> <span class=sujato>This is how they’re pleasant to touch, I say. </span><br><p id=an3.99:5.5><span class=root>Seyyathāpi taṁ, bhikkhave, kāsikaṁ vatthaṁ sukhasamphassaṁ tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as pleasant to touch as cloth from Kāsi. </span><br><p id=an3.99:5.6><span class=root>Yesaṁ kho pana so paṭiggaṇhāti cīvarapiṇḍapātasenāsanagilānappaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. </span><br> <span class=sujato>Any robes, almsfood, lodgings, and medicines and supplies for the sick that they receive are very fruitful and beneficial for the donor. </span><br><p id=an3.99:5.7><span class=root>Idamassa mahagghatāya vadāmi. </span><br> <span class=sujato>This is how they’re valuable, I say. </span><br><p id=an3.99:5.8><span class=root>Seyyathāpi taṁ, bhikkhave, kāsikaṁ vatthaṁ mahagghaṁ tathūpamāhaṁ, bhikkhave, imaṁ puggalaṁ vadāmi. </span><br> <span class=sujato>That person is just as valuable as cloth from Kāsi. </span><br><p id=an3.99:5.9><span class=root>Majjhimo cepi, bhikkhave, bhikkhu hoti …pe… </span><br> <span class=sujato>If a middle mendicant is ethical, of good character, this is how they’re beautiful, I say. … </span><br><p id=an3.99:5.10><span class=root>thero cepi, bhikkhave, bhikkhu hoti …pe… puggalaṁ vadāmi. </span><br> <span class=sujato>If a senior mendicant is ethical, of good character, this is how they’re beautiful, I say. … </span><br><p id=an3.99:6.1><span class=root>Evarūpo cāyaṁ, bhikkhave, thero bhikkhu saṅghamajjhe bhaṇati. </span><br> <span class=sujato>If such a senior mendicant speaks in the midst of the Saṅgha, </span><br><p id=an3.99:6.2><span class=root>Tamenaṁ bhikkhū evamāhaṁsu: </span><br> <span class=sujato>the mendicants say: </span><br><p id=an3.99:6.3><span class=root>‘appasaddā āyasmanto hotha, thero bhikkhu dhammañca vinayañca bhaṇatī’ti. </span><br> <span class=sujato>‘Venerables, be quiet! The senior mendicant is speaking on the teaching and training.’ </span><br><p id=an3.99:6.4><span class=root>Tasmātiha, bhikkhave, evaṁ sikkhitabbaṁ: </span><br> <span class=sujato>So you should train like this: </span><br><p id=an3.99:6.5><span class=root>‘kāsikavatthūpamā bhavissāma, na potthakūpamā’ti. </span><br> <span class=sujato>‘We will be like cloth from Kāsi, not like jute canvas.’ </span><br><p id=an3.99:6.6><span class=root>Evañhi vo, bhikkhave, sikkhitabban”ti. </span><br> <span class=sujato>That’s how you should train.” </span><br><p id=an3.99:6.7><span class=root>Aṭṭhamaṁ. </span><br></main><footer class="container footer"><small><a href=/about/>Contact info</a></small></footer>