<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/ea.html> Ekottarikāgama (1st) </a><li><a href=/canon/en/lzh/sct/sutta/ea/ea0019.html> Ekottarikāgama 19 </a></ul></nav><main class=container><p>From:<div class=flex-between><a href=/canon/en/lzh/sct/sutta/ea/ea0019.html>Previous</a><a href=/canon/en/lzh/sct/sutta/lzh-minor.html>Next</a></div><p id=ea19.1:0.1><span class=root>增壹阿含經 19 </span><br><p id=ea19.1:0.2><span class="root big-bold">(一) </span><br><p id=ea19.1:1.1><span class=root>聞如是。 </span><br><p id=ea19.1:1.2><span class=root>一時佛在摩竭國道場樹下。 </span><br><p id=ea19.1:2.1><span class=root>爾時世尊得道未久。便生是念。 </span><br><p id=ea19.1:2.2><span class=root>我今甚深之法難曉難了。難可覺知 </span><br><p id=ea19.1:2.3><span class=root>不可思惟。休息微妙 </span><br><p id=ea19.1:2.4><span class=root>智者。所覺知能分別義理。 </span><br><p id=ea19.1:2.5><span class=root>習之不厭即得歡喜。 </span><br><p id=ea19.1:2.6><span class=root>設吾與人説妙法者。人不信受亦不奉行者。 </span><br><p id=ea19.1:2.7><span class=root>唐有其勞則有所損。 </span><br><p id=ea19.1:2.8><span class=root>我今宜可默然 </span><br><p id=ea19.1:2.9><span class=root>何須説法。 </span><br><p id=ea19.1:3.1><span class=root>爾時梵天在梵天上遙知如來所念。 </span><br><p id=ea19.1:3.2><span class=root>猶如士夫屈伸臂頃。從梵天上沒不現。來至世尊所。 </span><br><p id=ea19.1:3.3><span class=root>頭面禮足在一面住。 </span><br><p id=ea19.1:4.1><span class=root>爾時梵天白世尊曰。 </span><br><p id=ea19.1:4.2><span class=root>此閻浮提必當壞敗三界喪目。 </span><br><p id=ea19.1:4.3><span class=root>如來至眞等正覺。出現於世 </span><br><p id=ea19.1:4.4><span class=root>應演法寶。然今復不暢演法味。 </span><br><p id=ea19.1:4.5><span class=root>唯願如來。普爲衆生廣説深法。 </span><br><p id=ea19.1:5.1><span class=root>又此衆生根原易度。 </span><br><p id=ea19.1:5.2><span class=root>若不聞者永失法眼。 </span><br><p id=ea19.1:5.3><span class=root>此應爲法之遺子。 </span><br><p id=ea19.1:5.4><span class=root>猶如優鉢蓮華拘牟頭華分陀利華。雖出於地未出水上亦未開敷。 </span><br><p id=ea19.1:5.5><span class=root>是時彼華漸漸欲生故未出水。 </span><br><p id=ea19.1:5.6><span class=root>或時此華以出水上。或時此華不爲水所著。 </span><br><p id=ea19.1:5.7><span class=root>此衆生類亦復如是。 </span><br><p id=ea19.1:5.8><span class=root>爲生老病死所見逼促諸根應熟。 </span><br><p id=ea19.1:5.9><span class=root>然不聞法而便喪者。不亦苦哉。 </span><br><p id=ea19.1:5.10><span class=root>今正是時。 </span><br><p id=ea19.1:5.11><span class=root>唯願世尊。當爲説法。 </span><br><p id=ea19.1:6.1><span class=root>爾時世尊知梵天心中所念。又慈愍一切衆生故。説此偈曰 </span><br><p id=ea19.1:7.1><span class=root>梵天今來勸 </span><br><p id=ea19.1:7.2><span class=root>如來開法門 </span><br><p id=ea19.1:7.3><span class=root>聞者得篤信 </span><br><p id=ea19.1:7.4><span class=root>分別深法要 </span><br><p id=ea19.1:7.5><span class=root>猶在高山頂 </span><br><p id=ea19.1:7.6><span class=root>普觀衆生類 </span><br><p id=ea19.1:7.7><span class=root>我今有此法 </span><br><p id=ea19.1:7.8><span class=root>昇堂現法眼 </span><br><p id=ea19.1:8.1><span class=root>爾時梵天便作是念。 </span><br><p id=ea19.1:8.2><span class=root>如來必爲衆生説深妙法。 </span><br><p id=ea19.1:8.3><span class=root>歡喜踊躍不能自勝。 </span><br><p id=ea19.1:8.4><span class=root>頭面禮足已即還天上。 </span><br><p id=ea19.1:9.1><span class=root>爾時梵天聞佛所説。歡喜奉行 </span><br></main><footer class="container footer"><small><a href=/about/>Contact info</a></small></footer>