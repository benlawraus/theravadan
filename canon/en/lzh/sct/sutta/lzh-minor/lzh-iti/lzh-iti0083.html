<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/lzh-minor.html> Kṣudraka Nikāya </a><li><a href=/canon/en/lzh/sct/sutta/lzh-minor/lzh-iti.html> </a></ul></nav><main class=container><p>From:<div class=flex-between><a href=/canon/en/lzh/sct/sutta/lzh-minor/lzh-iti.html>Previous</a><a href=/canon/en/lzh/sct/sutta/ma.html>Next</a></div><p id=lzh-iti83:0.1><span class=root>本事經 2 </span><br><p id=lzh-iti83:0.2><span class="root big-bold">(83) </span><br><p id=lzh-iti83:1.1><span class=root>吾從世尊。聞如是語。 </span><br><p id=lzh-iti83:1.2><span class=root>苾芻當知。 </span><br><p id=lzh-iti83:1.3><span class=root>尋求有二。更無第三。 </span><br><p id=lzh-iti83:1.4><span class=root>云何爲二。 </span><br><p id=lzh-iti83:1.5><span class=root>謂聖尋求。非聖尋求。 </span><br><p id=lzh-iti83:1.6><span class=root>云何名爲非聖尋求。 </span><br><p id=lzh-iti83:1.7><span class=root>謂有一類。已有老法。尋求老法。 </span><br><p id=lzh-iti83:1.8><span class=root>已有病法。尋求病法。 </span><br><p id=lzh-iti83:1.9><span class=root>已有死法。尋求死法。 </span><br><p id=lzh-iti83:1.10><span class=root>已有愁法。尋求愁法。 </span><br><p id=lzh-iti83:1.11><span class=root>已有染法。尋求染法。 </span><br><p id=lzh-iti83:2.1><span class=root>云何老法。 </span><br><p id=lzh-iti83:2.2><span class=root>所謂妻子奴婢僕使。象馬牛羊鷄猪田宅。金銀財穀 </span><br><p id=lzh-iti83:2.3><span class=root>是名老法。 </span><br><p id=lzh-iti83:2.4><span class=root>如是老法。是諸有情生死苦本。 </span><br><p id=lzh-iti83:2.5><span class=root>愚夫異生。於此守護。染愛耽著。 </span><br><p id=lzh-iti83:2.6><span class=root>由此不能解脱生死故名老法。 </span><br><p id=lzh-iti83:3.1><span class=root>云何病法。 </span><br><p id=lzh-iti83:3.2><span class=root>所謂妻子奴婢僕使。廣説乃至。 </span><br><p id=lzh-iti83:3.3><span class=root>由此不能解脱生死 </span><br><p id=lzh-iti83:3.4><span class=root>故名病法。 </span><br><p id=lzh-iti83:4.1><span class=root>云何死法。 </span><br><p id=lzh-iti83:4.2><span class=root>所謂妻子奴婢僕使廣説乃至。 </span><br><p id=lzh-iti83:4.3><span class=root>由此不能解脱生死 </span><br><p id=lzh-iti83:4.4><span class=root>故名死法。 </span><br><p id=lzh-iti83:5.1><span class=root>云何愁法。 </span><br><p id=lzh-iti83:5.2><span class=root>所謂妻子奴婢僕使廣説乃至。 </span><br><p id=lzh-iti83:5.3><span class=root>由此不能解脱生死 </span><br><p id=lzh-iti83:5.4><span class=root>故名愁法。 </span><br><p id=lzh-iti83:6.1><span class=root>云何染法。 </span><br><p id=lzh-iti83:6.2><span class=root>所謂妻子奴婢僕使。象馬牛羊。鷄猪田宅。金銀財穀。 </span><br><p id=lzh-iti83:6.3><span class=root>是名染法。 </span><br><p id=lzh-iti83:6.4><span class=root>如是染法。是諸有情。生死苦本。 </span><br><p id=lzh-iti83:6.5><span class=root>愚夫異生。於此守護。染愛耽著。 </span><br><p id=lzh-iti83:6.6><span class=root>由此不能解脱生死 </span><br><p id=lzh-iti83:6.7><span class=root>故名染法。 </span><br><p id=lzh-iti83:7.1><span class=root>若有於此。愛樂尋求。當知是名非聖尋求。 </span><br><p id=lzh-iti83:7.2><span class=root>如是尋求如來終不稱揚讃歎。 </span><br><p id=lzh-iti83:7.3><span class=root>唯勸導之令知捨離。 </span><br><p id=lzh-iti83:7.4><span class=root>何縁如是非聖尋求。如來終不稱揚讃歎。唯勸導之。令知捨離。 </span><br><p id=lzh-iti83:7.5><span class=root>由此尋求。非賢聖法。非能出離非趣涅槃。非厭非離。非滅非靜。非得通慧。非成等覺。非證涅槃。 </span><br><p id=lzh-iti83:7.6><span class=root>由此尋求。能引一切生老病死愁歎憂苦諸熱惱法。 </span><br><p id=lzh-iti83:7.7><span class=root>是故如是非聖尋求。如來終不稱揚讃歎。 </span><br><p id=lzh-iti83:7.8><span class=root>唯勸導之。令知捨離。 </span><br><p id=lzh-iti83:8.1><span class=root>云何名爲是聖尋求。 </span><br><p id=lzh-iti83:8.2><span class=root>謂有一類。已有老法。能自了知 </span><br><p id=lzh-iti83:8.3><span class=root>我有老法。 </span><br><p id=lzh-iti83:8.4><span class=root>能如實知老法過患。尋求畢竟。無老無上安樂涅槃。 </span><br><p id=lzh-iti83:9.1><span class=root>已有病法。能自了知。 </span><br><p id=lzh-iti83:9.2><span class=root>我有病法。 </span><br><p id=lzh-iti83:9.3><span class=root>能如實知病法過患。尋求畢竟。無病無上安樂涅槃。 </span><br><p id=lzh-iti83:10.1><span class=root>已有死法。能自了知。 </span><br><p id=lzh-iti83:10.2><span class=root>我有死法。 </span><br><p id=lzh-iti83:10.3><span class=root>能如實知死法過患。尋求畢竟。無死無上安樂涅槃。 </span><br><p id=lzh-iti83:11.1><span class=root>已有愁法。能自了知。 </span><br><p id=lzh-iti83:11.2><span class=root>我有愁法。 </span><br><p id=lzh-iti83:11.3><span class=root>能如實知愁法過患。尋求畢竟。無愁無上安樂涅槃。 </span><br><p id=lzh-iti83:12.1><span class=root>已有染法。能自了知。 </span><br><p id=lzh-iti83:12.2><span class=root>我有染法。 </span><br><p id=lzh-iti83:12.3><span class=root>能如實知染法過患。尋求畢竟。無染無上安樂涅槃。 </span><br><p id=lzh-iti83:12.4><span class=root>如是名爲是聖尋求。 </span><br><p id=lzh-iti83:13.1><span class=root>如是尋求。一切如來。稱揚讃歎。 </span><br><p id=lzh-iti83:13.2><span class=root>何縁如是是聖尋求。一切如來稱揚讃歎。 </span><br><p id=lzh-iti83:13.3><span class=root>由此尋求。是賢聖法。能永出離。能趣涅槃。能厭能離。能滅能靜。能得通慧。能成等覺。能證涅槃。 </span><br><p id=lzh-iti83:13.4><span class=root>由此尋求。能超一切生老病死愁歎憂苦生死熱惱。 </span><br><p id=lzh-iti83:13.5><span class=root>是故如是。是聖尋求。一切如來。稱揚讃歎。 </span><br><p id=lzh-iti83:14.1><span class=root>如是名爲尋求。有二 </span><br><p id=lzh-iti83:14.2><span class=root>更無第三。 </span><br><p id=lzh-iti83:14.3><span class=root>是故汝等。應如是學。 </span><br><p id=lzh-iti83:14.4><span class=root>我當云何。遠離如是非聖尋求修行。如是是聖尋求。 </span><br><p id=lzh-iti83:14.5><span class=root>汝等苾芻。應如是學。 </span><br><p id=lzh-iti83:15.1><span class=root>爾時世尊。重攝此義。而説頌曰 </span><br><p id=lzh-iti83:16.1><span class=root>一切有情類 </span><br><p id=lzh-iti83:16.2><span class=root>有二種尋求 </span><br><p id=lzh-iti83:16.3><span class=root>更無有第三 </span><br><p id=lzh-iti83:16.4><span class=root>謂聖與非聖 </span><br><p id=lzh-iti83:17.1><span class=root>不知老病死 </span><br><p id=lzh-iti83:17.2><span class=root>愁染法過患 </span><br><p id=lzh-iti83:17.3><span class=root>希求深愛著 </span><br><p id=lzh-iti83:17.4><span class=root>名非聖尋求 </span><br><p id=lzh-iti83:18.1><span class=root>此増長衆苦 </span><br><p id=lzh-iti83:18.2><span class=root>出離未爲期 </span><br><p id=lzh-iti83:18.3><span class=root>從生復至生 </span><br><p id=lzh-iti83:18.4><span class=root>或高或下趣 </span><br><p id=lzh-iti83:19.1><span class=root>善知老病死 </span><br><p id=lzh-iti83:19.2><span class=root>愁染法過患 </span><br><p id=lzh-iti83:19.3><span class=root>希求彼寂滅 </span><br><p id=lzh-iti83:19.4><span class=root>名眞聖尋求 </span><br><p id=lzh-iti83:20.1><span class=root>此損減衆苦 </span><br><p id=lzh-iti83:20.2><span class=root>速證於涅槃 </span><br><p id=lzh-iti83:20.3><span class=root>永安樂清涼 </span><br><p id=lzh-iti83:20.4><span class=root>常無漏無怖 </span><br><p id=lzh-iti83:21.1><span class=root>彼非聖尋求 </span><br><p id=lzh-iti83:21.2><span class=root>諸佛所呵毀 </span><br><p id=lzh-iti83:21.3><span class=root>是生死根本 </span><br><p id=lzh-iti83:21.4><span class=root>智者當遠離 </span><br><p id=lzh-iti83:22.1><span class=root>此眞聖尋求 </span><br><p id=lzh-iti83:22.2><span class=root>諸佛所稱讃 </span><br><p id=lzh-iti83:22.3><span class=root>是趣涅槃道 </span><br><p id=lzh-iti83:22.4><span class=root>有智者應修 </span><br></main><footer class="container footer"><small><a href=/about>Contact info</a></small></footer>