<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1201-1300.html> Saṁyuktāgama 1201–1300 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1201-1300.html>Previous</a><a href=/canon/en/lzh/sct/sutta/sa/sa1201-1300/sa1202.html>Next</a></div><p id=sa1201:0.1><span class=root>雜阿含經 </span><br><p id=sa1201:0.2><span class="root big-bold">(一二〇一) </span><br><p id=sa1201:1.1><span class=root>如是我聞。 </span><br><p id=sa1201:1.2><span class=root>一時佛住舍衞國祇樹給孤獨園。 </span><br><p id=sa1201:2.1><span class=root>時有優鉢羅色比丘尼。住舍衞國王園比丘尼衆中。 </span><br><p id=sa1201:2.2><span class=root>晨朝著衣持鉢。入舍衞城乞食。 </span><br><p id=sa1201:2.3><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1201:2.4><span class=root>坐一樹下。入晝正受。 </span><br><p id=sa1201:3.1><span class=root>時魔波旬作是念。 </span><br><p id=sa1201:3.2><span class=root>今沙門瞿曇住舍衞國祇樹給孤獨園。 </span><br><p id=sa1201:3.3><span class=root>優鉢羅色比丘尼住舍衞國王園比丘尼衆中。 </span><br><p id=sa1201:3.4><span class=root>晨朝著衣持鉢。入舍衞城乞食。 </span><br><p id=sa1201:3.5><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1201:3.6><span class=root>坐一樹下。入晝正受。 </span><br><p id=sa1201:3.7><span class=root>我今當往爲作留難。 </span><br><p id=sa1201:3.8><span class=root>即化作年少容貎端正。至優鉢羅色比丘尼所。 </span><br><p id=sa1201:4.1><span class=root>而説偈言 </span><br><p id=sa1201:4.2><span class=root>妙華堅固樹 </span><br><p id=sa1201:4.3><span class=root>依止其樹下 </span><br><p id=sa1201:4.4><span class=root>獨一無等侶 </span><br><p id=sa1201:4.5><span class=root>不畏惡人耶 </span><br><p id=sa1201:5.1><span class=root>時優鉢羅色比丘尼作是念。 </span><br><p id=sa1201:5.2><span class=root>爲何等人欲恐怖我。 </span><br><p id=sa1201:5.3><span class=root>爲是人。爲非人。爲姦狡人。 </span><br><p id=sa1201:5.4><span class=root>如是思惟。即得覺知 </span><br><p id=sa1201:5.5><span class=root>必是惡魔波旬欲亂我耳。 </span><br><p id=sa1201:6.1><span class=root>即説偈言 </span><br><p id=sa1201:6.2><span class=root>設使有百千 </span><br><p id=sa1201:6.3><span class=root>皆是姦狡人 </span><br><p id=sa1201:6.4><span class=root>如汝等惡魔 </span><br><p id=sa1201:6.5><span class=root>來至我所者 </span><br><p id=sa1201:6.6><span class=root>不能動毛髮 </span><br><p id=sa1201:6.7><span class=root>不畏汝惡魔 </span><br><p id=sa1201:7.1><span class=root>魔復説偈言 </span><br><p id=sa1201:7.2><span class=root>我今入汝腹 </span><br><p id=sa1201:7.3><span class=root>住於内藏中 </span><br><p id=sa1201:7.4><span class=root>或住兩眉間 </span><br><p id=sa1201:7.5><span class=root>汝不能見我 </span><br><p id=sa1201:8.1><span class=root>時優鉢羅色比丘尼復説偈言 </span><br><p id=sa1201:8.2><span class=root>我心有大力 </span><br><p id=sa1201:8.3><span class=root>善修習神通 </span><br><p id=sa1201:8.4><span class=root>大縛已解脱 </span><br><p id=sa1201:8.5><span class=root>不畏汝惡魔 </span><br><p id=sa1201:8.6><span class=root>我已吐三垢 </span><br><p id=sa1201:8.7><span class=root>恐怖之根本 </span><br><p id=sa1201:8.8><span class=root>住於不恐地 </span><br><p id=sa1201:8.9><span class=root>不畏於魔軍 </span><br><p id=sa1201:8.10><span class=root>於一切愛喜 </span><br><p id=sa1201:8.11><span class=root>離一切闇冥 </span><br><p id=sa1201:8.12><span class=root>已證於寂滅 </span><br><p id=sa1201:8.13><span class=root>安住諸漏盡 </span><br><p id=sa1201:8.14><span class=root>覺知汝惡魔 </span><br><p id=sa1201:8.15><span class=root>自當消滅去 </span><br><p id=sa1201:9.1><span class=root>時魔波旬作是念。 </span><br><p id=sa1201:9.2><span class=root>優鉢羅色比丘尼已知我心。 </span><br><p id=sa1201:9.3><span class=root>内懷憂愁即沒不現 </span><br></main><footer class="container footer"><small><a href=/about>Contact info</a></small></footer>