<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1201-1300.html> Saṁyuktāgama 1201–1300 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1201-1300/sa1203.html>Previous</a><a href=/canon/en/lzh/sct/sutta/sa/sa1201-1300/sa1205.html>Next</a></div><p id=sa1204:0.1><span class=root>雜阿含經 </span><br><p id=sa1204:0.2><span class="root big-bold">(一二〇四) </span><br><p id=sa1204:1.1><span class=root>如是我聞。 </span><br><p id=sa1204:1.2><span class=root>一時佛住舍衞國祇樹給孤獨園。 </span><br><p id=sa1204:2.1><span class=root>時有毘闍耶比丘尼。住舍衞國王園比丘尼衆中。 </span><br><p id=sa1204:2.2><span class=root>晨朝著衣持鉢。入舍衞城乞食。 </span><br><p id=sa1204:2.3><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1204:2.4><span class=root>坐一樹下。入晝正受。 </span><br><p id=sa1204:3.1><span class=root>時魔波旬作是念。 </span><br><p id=sa1204:3.2><span class=root>此沙門瞿曇住舍衞國祇樹給孤獨園。 </span><br><p id=sa1204:3.3><span class=root>弟子毘闍耶比丘尼住舍衞國王園比丘尼衆中。 </span><br><p id=sa1204:3.4><span class=root>晨朝著衣持鉢。入舍衞城乞食。 </span><br><p id=sa1204:3.5><span class=root>食已還精舍。擧衣鉢。洗足畢。持尼師壇著肩上。入安陀林 </span><br><p id=sa1204:3.6><span class=root>坐一樹下。入晝正受。 </span><br><p id=sa1204:3.7><span class=root>我今當往爲作留難。 </span><br><p id=sa1204:3.8><span class=root>即化作年少容貎端正。往至其前 </span><br><p id=sa1204:4.1><span class=root>而説偈言 </span><br><p id=sa1204:4.2><span class=root>汝今年幼少 </span><br><p id=sa1204:4.3><span class=root>我亦是年少 </span><br><p id=sa1204:4.4><span class=root>當共於此處 </span><br><p id=sa1204:4.5><span class=root>作五種音樂 </span><br><p id=sa1204:4.6><span class=root>而共相娯樂 </span><br><p id=sa1204:4.7><span class=root>用是禪思爲 </span><br><p id=sa1204:5.1><span class=root>時毘闍耶比丘尼作是念。 </span><br><p id=sa1204:5.2><span class=root>此何等人欲恐怖我。 </span><br><p id=sa1204:5.3><span class=root>爲是人耶。爲非人耶。爲姦狡人耶。 </span><br><p id=sa1204:5.4><span class=root>如是思惟已。即得知覺 </span><br><p id=sa1204:5.5><span class=root>是魔波旬欲作嬈亂。 </span><br><p id=sa1204:6.1><span class=root>即説偈言 </span><br><p id=sa1204:6.2><span class=root>歌舞作衆伎 </span><br><p id=sa1204:6.3><span class=root>種種相娯樂 </span><br><p id=sa1204:6.4><span class=root>今悉已惠汝 </span><br><p id=sa1204:6.5><span class=root>非我之所須 </span><br><p id=sa1204:6.6><span class=root>若寂滅正受 </span><br><p id=sa1204:6.7><span class=root>及天人五欲 </span><br><p id=sa1204:6.8><span class=root>一切持相與 </span><br><p id=sa1204:6.9><span class=root>亦非我所須 </span><br><p id=sa1204:6.10><span class=root>捨一切喜歡 </span><br><p id=sa1204:6.11><span class=root>離一切闇冥 </span><br><p id=sa1204:6.12><span class=root>寂滅以作證 </span><br><p id=sa1204:6.13><span class=root>安住諸漏盡 </span><br><p id=sa1204:6.14><span class=root>已知汝惡魔 </span><br><p id=sa1204:6.15><span class=root>當自消滅去 </span><br><p id=sa1204:7.1><span class=root>時魔波旬作是念。 </span><br><p id=sa1204:7.2><span class=root>是毘闍耶比丘尼已知我心。 </span><br><p id=sa1204:7.3><span class=root>内懷憂慼即沒不現 </span><br></main><footer class="container footer"><small><a href=/about/>Contact info</a></small></footer>