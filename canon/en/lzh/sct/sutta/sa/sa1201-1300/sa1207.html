<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1201-1300.html> Saṁyuktāgama 1201–1300 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1201-1300/sa1206.html>Previous</a><a href=/canon/en/pli.html>Next</a></div><p id=sa1207:0.1><span class=root>雜阿含經 </span><br><p id=sa1207:0.2><span class="root big-bold">(一二〇七) </span><br><p id=sa1207:1.1><span class=root>如是我聞。 </span><br><p id=sa1207:1.2><span class=root>一時佛住舍衞國祇樹給孤獨園。 </span><br><p id=sa1207:2.1><span class=root>時尸利沙遮羅比丘尼亦住舍衞國王園比丘尼衆中。 </span><br><p id=sa1207:2.2><span class=root>晨朝著衣持鉢。入舍衞城乞食。 </span><br><p id=sa1207:2.3><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1207:2.4><span class=root>坐一樹下。入晝正受。 </span><br><p id=sa1207:3.1><span class=root>時魔波旬作是念。 </span><br><p id=sa1207:3.2><span class=root>今沙門瞿曇住舍衞國祇樹給孤獨園。 </span><br><p id=sa1207:3.3><span class=root>時尸利沙遮羅比丘尼亦住舍衞國王園比丘尼衆中。 </span><br><p id=sa1207:3.4><span class=root>晨朝著衣持鉢入舍衞城乞食。 </span><br><p id=sa1207:3.5><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1207:3.6><span class=root>坐一樹下。入晝正受。 </span><br><p id=sa1207:3.7><span class=root>我當往彼爲作留難 </span><br><p id=sa1207:3.8><span class=root>化作年少容貎端正。往到尸利沙遮羅比丘尼所。 </span><br><p id=sa1207:3.9><span class=root>而作是言。 </span><br><p id=sa1207:3.10><span class=root>阿姨汝樂何等諸道。 </span><br><p id=sa1207:4.1><span class=root>比丘尼答言。 </span><br><p id=sa1207:4.2><span class=root>我都無所樂。 </span><br><p id=sa1207:5.1><span class=root>時魔波旬即説偈言 </span><br><p id=sa1207:5.2><span class=root>汝何所諮受 </span><br><p id=sa1207:5.3><span class=root>剃頭作沙門 </span><br><p id=sa1207:5.4><span class=root>身著袈裟衣 </span><br><p id=sa1207:5.5><span class=root>而作出家相 </span><br><p id=sa1207:5.6><span class=root>不樂於諸道 </span><br><p id=sa1207:5.7><span class=root>而守愚癡住 </span><br><p id=sa1207:6.1><span class=root>時尸利沙遮羅比丘尼作是念。 </span><br><p id=sa1207:6.2><span class=root>此何等人欲恐怖我。 </span><br><p id=sa1207:6.3><span class=root>爲人爲非人。爲姦狡人。 </span><br><p id=sa1207:6.4><span class=root>如是思惟已。即自知覺 </span><br><p id=sa1207:6.5><span class=root>惡魔波旬欲作嬈亂。 </span><br><p id=sa1207:7.1><span class=root>即説偈言 </span><br><p id=sa1207:7.2><span class=root>此法外諸道 </span><br><p id=sa1207:7.3><span class=root>諸見所纒縛 </span><br><p id=sa1207:7.4><span class=root>縛於諸見已 </span><br><p id=sa1207:7.5><span class=root>常隨魔自在 </span><br><p id=sa1207:7.6><span class=root>若生釋種家 </span><br><p id=sa1207:7.7><span class=root>禀無比大師 </span><br><p id=sa1207:7.8><span class=root>能伏諸魔怨 </span><br><p id=sa1207:7.9><span class=root>不爲彼所伏 </span><br><p id=sa1207:7.10><span class=root>清淨一切脱 </span><br><p id=sa1207:7.11><span class=root>道眼普觀察 </span><br><p id=sa1207:7.12><span class=root>一切智悉知 </span><br><p id=sa1207:7.13><span class=root>最勝離諸漏 </span><br><p id=sa1207:7.14><span class=root>彼則我大師 </span><br><p id=sa1207:7.15><span class=root>我唯樂彼法 </span><br><p id=sa1207:7.16><span class=root>我入彼法已 </span><br><p id=sa1207:7.17><span class=root>得遠離寂滅 </span><br><p id=sa1207:7.18><span class=root>離一切愛喜 </span><br><p id=sa1207:7.19><span class=root>捨一切闇冥 </span><br><p id=sa1207:7.20><span class=root>寂滅以作證 </span><br><p id=sa1207:7.21><span class=root>安住諸漏盡 </span><br><p id=sa1207:7.22><span class=root>已知汝惡魔 </span><br><p id=sa1207:7.23><span class=root>如是自滅去 </span><br><p id=sa1207:8.1><span class=root>時魔波旬作是念。 </span><br><p id=sa1207:8.2><span class=root>尸利沙遮羅比丘尼已知我心。 </span><br><p id=sa1207:8.3><span class=root>内懷憂慼即沒不現 </span><br></main><footer class="container footer"><small><a href=/about/>Contact info</a></small></footer>