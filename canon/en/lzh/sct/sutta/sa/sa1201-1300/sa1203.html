<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1201-1300.html> Saṁyuktāgama 1201–1300 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1201-1300/sa1202.html>Previous</a><a href=/canon/en/lzh/sct/sutta/sa/sa1201-1300/sa1204.html>Next</a></div><p id=sa1203:0.1><span class=root>雜阿含經 </span><br><p id=sa1203:0.2><span class="root big-bold">(一二〇三) </span><br><p id=sa1203:1.1><span class=root>如是我聞。 </span><br><p id=sa1203:1.2><span class=root>一時佛住舍衞國祇樹給孤獨園。 </span><br><p id=sa1203:2.1><span class=root>時毘羅比丘尼住舍衞國王園比丘尼衆中。 </span><br><p id=sa1203:2.2><span class=root>晨朝著衣持鉢。入舍衞城乞食。 </span><br><p id=sa1203:2.3><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1203:2.4><span class=root>坐一樹下。入晝正受。 </span><br><p id=sa1203:3.1><span class=root>時魔波旬作是念。 </span><br><p id=sa1203:3.2><span class=root>今沙門瞿曇住舍衞國祇樹給孤獨園。 </span><br><p id=sa1203:3.3><span class=root>毘羅比丘尼住舍衞國王園比丘尼衆中。 </span><br><p id=sa1203:3.4><span class=root>晨朝著衣持鉢。入舍衞城乞食。 </span><br><p id=sa1203:3.5><span class=root>食已還精舍。擧衣鉢洗足畢。持尼師壇著肩上。入安陀林 </span><br><p id=sa1203:3.6><span class=root>坐一樹下。入晝正受。 </span><br><p id=sa1203:3.7><span class=root>我當往彼爲作留難。 </span><br><p id=sa1203:3.8><span class=root>即化作年少容貎端正。至毘羅比丘尼所 </span><br><p id=sa1203:4.1><span class=root>而説偈言 </span><br><p id=sa1203:4.2><span class=root>云何作此形 </span><br><p id=sa1203:4.3><span class=root>誰爲其作者 </span><br><p id=sa1203:4.4><span class=root>此形何處起 </span><br><p id=sa1203:4.5><span class=root>形去至何所 </span><br><p id=sa1203:5.1><span class=root>毘羅比丘尼作是念。 </span><br><p id=sa1203:5.2><span class=root>是何人來恐怖我。 </span><br><p id=sa1203:5.3><span class=root>爲人爲非人。爲姦狡人。 </span><br><p id=sa1203:5.4><span class=root>如是思惟。即得知覺 </span><br><p id=sa1203:5.5><span class=root>惡魔波旬欲作嬈亂。 </span><br><p id=sa1203:6.1><span class=root>即説偈言 </span><br><p id=sa1203:6.2><span class=root>此形不自造 </span><br><p id=sa1203:6.3><span class=root>亦非他所作 </span><br><p id=sa1203:6.4><span class=root>因縁會而生 </span><br><p id=sa1203:6.5><span class=root>縁散即磨滅 </span><br><p id=sa1203:6.6><span class=root>如世諸種子 </span><br><p id=sa1203:6.7><span class=root>因大地而生 </span><br><p id=sa1203:6.8><span class=root>因地水火風 </span><br><p id=sa1203:6.9><span class=root>陰界入亦然 </span><br><p id=sa1203:6.10><span class=root>因縁和合生 </span><br><p id=sa1203:6.11><span class=root>縁離則磨滅 </span><br><p id=sa1203:6.12><span class=root>捨一切愛苦 </span><br><p id=sa1203:6.13><span class=root>離一切闇冥 </span><br><p id=sa1203:6.14><span class=root>已證於寂滅 </span><br><p id=sa1203:6.15><span class=root>安住諸漏盡 </span><br><p id=sa1203:6.16><span class=root>惡魔以知汝 </span><br><p id=sa1203:6.17><span class=root>即自磨滅去 </span><br><p id=sa1203:7.1><span class=root>時魔波旬作是念。 </span><br><p id=sa1203:7.2><span class=root>毘羅比丘尼已知我心。 </span><br><p id=sa1203:7.3><span class=root>生大憂慼即沒不現 </span><br></main><footer class="container footer"><small><a href=/about/>Contact info</a></small></footer>