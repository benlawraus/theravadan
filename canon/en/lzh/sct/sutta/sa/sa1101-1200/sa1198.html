<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1101-1200.html> Saṁyuktāgama 1101–1200 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1101-1200.html>Previous</a><a href=/canon/en/lzh/sct/sutta/sa/sa1101-1200/sa1199.html>Next</a></div><p id=sa1198:0.1><span class=root>雜阿含經 </span><br><p id=sa1198:0.2><span class="root big-bold">(一一九八) </span><br><p id=sa1198:1.1><span class=root>如是我聞。 </span><br><p id=sa1198:1.2><span class=root>一時佛住舍衞國祇樹給孤獨園。 </span><br><p id=sa1198:2.1><span class=root>時有阿臈毘比丘尼。住舍衞國王園精舍比丘尼衆中。 </span><br><p id=sa1198:2.2><span class=root>時阿臈毘比丘尼晨朝著衣持鉢。入舍衞城乞食。 </span><br><p id=sa1198:2.3><span class=root>食已還精舍。擧衣鉢洗足。持尼師壇著右肩上。入安陀林坐禪。 </span><br><p id=sa1198:3.1><span class=root>時魔波旬作是念。 </span><br><p id=sa1198:3.2><span class=root>今沙門瞿曇住舍衞國祇樹給孤獨園。 </span><br><p id=sa1198:3.3><span class=root>有弟子阿臈毘比丘尼。住舍衞國王園精舍比丘尼衆中。 </span><br><p id=sa1198:3.4><span class=root>晨朝著衣持鉢。入舍衞城乞食。 </span><br><p id=sa1198:3.5><span class=root>食已還精舍。擧衣鉢洗足已。持尼師壇著右肩上。入安陀林坐禪。 </span><br><p id=sa1198:3.6><span class=root>我今當往爲作留難。 </span><br><p id=sa1198:3.7><span class=root>即化作年少容貎端正。往詣彼比丘尼所。語比丘尼言。 </span><br><p id=sa1198:3.8><span class=root>阿姨欲何處去。 </span><br><p id=sa1198:4.1><span class=root>比丘尼答言。 </span><br><p id=sa1198:4.2><span class=root>賢者到遠離處去。 </span><br><p id=sa1198:5.1><span class=root>時魔波旬即説偈言 </span><br><p id=sa1198:5.2><span class=root>世間無有出 </span><br><p id=sa1198:5.3><span class=root>用求遠離爲 </span><br><p id=sa1198:5.4><span class=root>還服食五欲 </span><br><p id=sa1198:5.5><span class=root>勿令後變悔 </span><br><p id=sa1198:6.1><span class=root>時阿臈毘比丘尼作是念。 </span><br><p id=sa1198:6.2><span class=root>是誰欲恐怖我。 </span><br><p id=sa1198:6.3><span class=root>爲是人耶。爲非人耶。姦狡人耶。 </span><br><p id=sa1198:6.4><span class=root>心即念言。 </span><br><p id=sa1198:6.5><span class=root>此必惡魔欲亂我耳。 </span><br><p id=sa1198:7.1><span class=root>覺知已而説偈言 </span><br><p id=sa1198:7.2><span class=root>世間有出要 </span><br><p id=sa1198:7.3><span class=root>我自知所得 </span><br><p id=sa1198:7.4><span class=root>鄙下之惡魔 </span><br><p id=sa1198:7.5><span class=root>汝不知其道 </span><br><p id=sa1198:7.6><span class=root>譬如利刀害 </span><br><p id=sa1198:7.7><span class=root>五欲亦如是 </span><br><p id=sa1198:7.8><span class=root>譬如斬肉形 </span><br><p id=sa1198:7.9><span class=root>苦受陰亦然 </span><br><p id=sa1198:7.10><span class=root>如汝向所説 </span><br><p id=sa1198:7.11><span class=root>服樂五欲者 </span><br><p id=sa1198:7.12><span class=root>是則不可樂 </span><br><p id=sa1198:7.13><span class=root>大恐怖之處 </span><br><p id=sa1198:7.14><span class=root>離一切喜樂 </span><br><p id=sa1198:7.15><span class=root>捨諸大闇冥 </span><br><p id=sa1198:7.16><span class=root>以滅盡作證 </span><br><p id=sa1198:7.17><span class=root>安住離諸漏 </span><br><p id=sa1198:7.18><span class=root>覺知汝惡魔 </span><br><p id=sa1198:7.19><span class=root>尋即自滅去 </span><br><p id=sa1198:8.1><span class=root>時魔波旬作是念。 </span><br><p id=sa1198:8.2><span class=root>彼阿臈毘比丘尼已知我心。 </span><br><p id=sa1198:8.3><span class=root>愁憂不樂即沒不現 </span><br></main><footer class="container footer"><small><a href=/about/>Contact info</a></small></footer>