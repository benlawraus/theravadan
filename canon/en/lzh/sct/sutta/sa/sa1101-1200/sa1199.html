<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/?lang_code=en> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1101-1200.html> Saṁyuktāgama 1101–1200 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1101-1200/sa1198.html>Previous</a><a href=/canon/en/lzh/sct/sutta/sa/sa1101-1200/sa1200.html>Next</a></div><p id=sa1199:0.1><span class=root>雜阿含經 </span><br><p id=sa1199:0.2><span class="root big-bold">(一一九九) </span><br><p id=sa1199:1.1><span class=root>如是我聞。 </span><br><p id=sa1199:1.2><span class=root>一時佛住舍衞國祇樹給孤獨園。 </span><br><p id=sa1199:2.1><span class=root>時有蘇摩比丘尼。住舍衞國王園精舍比丘尼衆中。 </span><br><p id=sa1199:2.2><span class=root>晨朝著衣持鉢。入舍衞城乞食。 </span><br><p id=sa1199:2.3><span class=root>食已還精舍。擧衣鉢洗足畢。持尼師壇著右肩上。至安陀林坐禪。 </span><br><p id=sa1199:3.1><span class=root>時魔波旬作是念。 </span><br><p id=sa1199:3.2><span class=root>今沙門瞿曇住舍衞國祇樹給孤獨園。 </span><br><p id=sa1199:3.3><span class=root>有蘇摩比丘尼。住舍衞國王園精舍比丘尼衆中。 </span><br><p id=sa1199:3.4><span class=root>晨朝著衣持鉢。入舍衞城乞食。 </span><br><p id=sa1199:3.5><span class=root>食已還精舍。擧衣鉢洗足畢。持尼師檀著右肩上。入安陀林坐禪。 </span><br><p id=sa1199:3.6><span class=root>我今當往爲作留難。 </span><br><p id=sa1199:3.7><span class=root>即化作年少容貎端正。往至蘇摩比丘尼所。問言。 </span><br><p id=sa1199:3.8><span class=root>阿姨欲至何所。 </span><br><p id=sa1199:4.1><span class=root>答言賢者。 </span><br><p id=sa1199:4.2><span class=root>欲至遠離處去。 </span><br><p id=sa1199:5.1><span class=root>時魔波旬即説偈言 </span><br><p id=sa1199:5.2><span class=root>仙人所住處 </span><br><p id=sa1199:5.3><span class=root>是處甚難得 </span><br><p id=sa1199:5.4><span class=root>非彼二指智 </span><br><p id=sa1199:5.5><span class=root>能得到彼處 </span><br><p id=sa1199:6.1><span class=root>時蘇摩比丘尼作是念。 </span><br><p id=sa1199:6.2><span class=root>此是何等欲恐怖我。 </span><br><p id=sa1199:6.3><span class=root>爲人爲非人。爲姦狡人。 </span><br><p id=sa1199:6.4><span class=root>作此思惟已決定智生。 </span><br><p id=sa1199:6.5><span class=root>知是惡魔來欲嬈亂。 </span><br><p id=sa1199:7.1><span class=root>即説偈言 </span><br><p id=sa1199:7.2><span class=root>心入於正受 </span><br><p id=sa1199:7.3><span class=root>女形復何爲 </span><br><p id=sa1199:7.4><span class=root>智或若生已 </span><br><p id=sa1199:7.5><span class=root>逮得無上法 </span><br><p id=sa1199:7.6><span class=root>若於男女想 </span><br><p id=sa1199:7.7><span class=root>心不得倶離 </span><br><p id=sa1199:7.8><span class=root>彼即隨魔説 </span><br><p id=sa1199:7.9><span class=root>汝應往語彼 </span><br><p id=sa1199:7.10><span class=root>離於一切苦 </span><br><p id=sa1199:7.11><span class=root>捨一切闇冥 </span><br><p id=sa1199:7.12><span class=root>逮得滅盡證 </span><br><p id=sa1199:7.13><span class=root>安住諸漏盡 </span><br><p id=sa1199:7.14><span class=root>覺知汝惡魔 </span><br><p id=sa1199:7.15><span class=root>即自磨滅去 </span><br><p id=sa1199:8.1><span class=root>時魔波旬作是念。 </span><br><p id=sa1199:8.2><span class=root>蘇摩比丘尼已知我心。 </span><br><p id=sa1199:8.3><span class=root>内懷憂悔即沒不現 </span><br></main><footer class="container footer"><small><a href=/about/>Contact info</a></small></footer>