<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search/en.html> Search </a></ul></nav><nav aria-label=breadcrumb class=container><ul><li><a href=/canon/en/lzh.html> Classical Chinese </a><li><a href=/canon/en/lzh/sct.html> lzh </a><li><a href=/canon/en/lzh/sct/sutta.html> Suttapiṭaka </a><li><a href=/canon/en/lzh/sct/sutta/sa.html> Saṁyuktāgama (1st) </a><li><a href=/canon/en/lzh/sct/sutta/sa/sa1101-1200.html> Saṁyuktāgama 1101–1200 </a></ul></nav><main class=container><p>From:<div class=flex-between><a href=/canon/en/lzh/sct/sutta/sa/sa1101-1200/sa1199.html>Previous</a><a href=/canon/en/lzh/sct/sutta/sa/sa1201-1300.html>Next</a></div><p id=sa1200:0.1><span class=root>雜阿含經 </span><br><p id=sa1200:0.2><span class="root big-bold">(一二〇〇) </span><br><p id=sa1200:1.1><span class=root>如是我聞。 </span><br><p id=sa1200:1.2><span class=root>一時佛住舍衞國祇樹給孤獨園。 </span><br><p id=sa1200:2.1><span class=root>時有吉離舍瞿曇彌比丘尼住舍衞國王園精舍比丘尼衆中。 </span><br><p id=sa1200:2.2><span class=root>晨朝著衣持鉢。至舍衞城乞食。 </span><br><p id=sa1200:2.3><span class=root>食已還精舍。擧衣鉢洗足畢。持尼師壇著肩上。入安陀林。 </span><br><p id=sa1200:2.4><span class=root>於一樹下結跏趺坐。入晝正受。 </span><br><p id=sa1200:3.1><span class=root>時魔波旬作是念。 </span><br><p id=sa1200:3.2><span class=root>今沙門瞿曇住舍衞國祇樹給孤獨園。 </span><br><p id=sa1200:3.3><span class=root>時吉離舍瞿曇彌比丘尼住舍衞國王園精舍比丘尼衆中。 </span><br><p id=sa1200:3.4><span class=root>晨朝著衣持鉢。入舍衞城乞食。 </span><br><p id=sa1200:3.5><span class=root>食已還精舍。擧衣鉢洗足畢。持尼師＊壇著肩上。入安陀林。 </span><br><p id=sa1200:3.6><span class=root>於一樹下結跏趺坐。入＊晝正受。 </span><br><p id=sa1200:3.7><span class=root>我今當往爲作留難。 </span><br><p id=sa1200:3.8><span class=root>即化作年少容貎端正。往至吉離舍瞿曇彌比丘尼所。 </span><br><p id=sa1200:4.1><span class=root>而説偈言 </span><br><p id=sa1200:4.2><span class=root>汝何喪其子 </span><br><p id=sa1200:4.3><span class=root>涕泣憂愁貎 </span><br><p id=sa1200:4.4><span class=root>獨坐於樹下 </span><br><p id=sa1200:4.5><span class=root>何求於男子 </span><br><p id=sa1200:5.1><span class=root>時吉離舍瞿曇彌比丘尼作是念。 </span><br><p id=sa1200:5.2><span class=root>爲誰恐怖我。 </span><br><p id=sa1200:5.3><span class=root>爲人爲非人。爲姦狡者。 </span><br><p id=sa1200:5.4><span class=root>如是思惟生決定智 </span><br><p id=sa1200:5.5><span class=root>惡魔波旬來嬈我耳。 </span><br><p id=sa1200:6.1><span class=root>即説偈言 </span><br><p id=sa1200:6.2><span class=root>無邊際諸子 </span><br><p id=sa1200:6.3><span class=root>一切皆亡失 </span><br><p id=sa1200:6.4><span class=root>此則男子邊 </span><br><p id=sa1200:6.5><span class=root>已度男子表 </span><br><p id=sa1200:6.6><span class=root>不惱不憂愁 </span><br><p id=sa1200:6.7><span class=root>佛教作已作 </span><br><p id=sa1200:6.8><span class=root>一切離愛苦 </span><br><p id=sa1200:6.9><span class=root>捨一切闇冥 </span><br><p id=sa1200:6.10><span class=root>已滅盡作證 </span><br><p id=sa1200:6.11><span class=root>安隱盡諸漏 </span><br><p id=sa1200:6.12><span class=root>已知汝弊魔 </span><br><p id=sa1200:6.13><span class=root>於此自滅去 </span><br><p id=sa1200:7.1><span class=root>時魔波旬作是念。 </span><br><p id=sa1200:7.2><span class=root>吉離舍瞿曇彌比丘尼已知我心。 </span><br><p id=sa1200:7.3><span class=root>愁憂苦惱即沒不現 </span><br></main><footer class="container footer"><small><a href=/about/>Contact info</a></small></footer>