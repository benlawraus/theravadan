<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=fr> Search </a></ul></nav><nav aria-label=breadcrumb class=container><ul><li><a href=/canon/fr/pli.html> Pali </a><li><a href=/canon/fr/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/fr/pli/ms/sutta.html> Suttapiṭaka </a><li><a href=/canon/fr/pli/ms/sutta/an.html> Aṅguttaranikāya </a><li><a href=/canon/fr/pli/ms/sutta/an/an0010.html> Dasakanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0010/an0010P0017.html>Deutsch</a> , <a href=/canon/en/pli/ms/sutta/an/an0010/an0010P0017.html>English</a><p>From: <span class=sekha> Bhikkhu Sekha </span><div class=flex-between><a href=/canon/fr/pli/ms/sutta/an/an0010/an0010P0016.html>Previous</a><a href=/canon/fr/pli/ms/sutta/an/an0010/an0010P0018.html>Next</a></div><p id=an10.17:0.1><span class=root>Aṅguttara Nikāya 10.17 </span><br><p id=an10.17:0.2><span class=root>2. Nāthavagga </span><br><p id=an10.17:0.3><span class="root big-bold">Paṭhamanāthasutta </span><br><p id=an10.17:1.1><span class=root>“Sanāthā, bhikkhave, viharatha, mā anāthā. </span><br><p id=an10.17:1.2><span class=root>Dukkhaṁ, bhikkhave, anātho viharati. </span><br><p id=an10.17:1.3><span class=root>Dasayime, bhikkhave, nāthakaraṇā dhammā. </span><br><p id=an10.17:1.4><span class=root>Katame dasa? </span><br><p id=an10.17:1.5><span class=root>Idha, bhikkhave, bhikkhu sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. </span><br><p id=an10.17:1.6><span class=root>Yampi, bhikkhave, bhikkhu sīlavā hoti …pe… samādāya sikkhati sikkhāpadesu, </span><br><p id=an10.17:1.7><span class=root>ayampi dhammo nāthakaraṇo. </span><br><p id=an10.17:2.1><span class=root>Puna caparaṁ, bhikkhave, bhikkhu bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. </span><br><p id=an10.17:2.2><span class=root>Yampi, bhikkhave, bhikkhu bahussuto hoti …pe… diṭṭhiyā suppaṭividdhā, </span><br><p id=an10.17:2.3><span class=root>ayampi dhammo nāthakaraṇo. </span><br><p id=an10.17:3.1><span class=root>Puna caparaṁ, bhikkhave, bhikkhu kalyāṇamitto hoti kalyāṇasahāyo kalyāṇasampavaṅko. </span><br><p id=an10.17:3.2><span class=root>Yampi, bhikkhave, bhikkhu kalyāṇamitto hoti kalyāṇasahāyo kalyāṇasampavaṅko, </span><br><p id=an10.17:3.3><span class=root>ayampi dhammo nāthakaraṇo. </span><br><p id=an10.17:4.1><span class=root>Puna caparaṁ, bhikkhave, bhikkhu suvaco hoti sovacassakaraṇehi dhammehi samannāgato, khamo padakkhiṇaggāhī anusāsaniṁ. </span><br><p id=an10.17:4.2><span class=root>Yampi, bhikkhave, bhikkhu suvaco hoti …pe… anusāsaniṁ, </span><br><p id=an10.17:4.3><span class=root>ayampi dhammo nāthakaraṇo. </span><br><p id=an10.17:5.1><span class=root>Puna caparaṁ, bhikkhave, bhikkhu yāni tāni sabrahmacārīnaṁ uccāvacāni kiṅkaraṇīyāni, tattha dakkho hoti analaso tatrūpāyāya vīmaṁsāya samannāgato, alaṁ kātuṁ alaṁ saṁvidhātuṁ. </span><br><p id=an10.17:5.2><span class=root>Yampi, bhikkhave, bhikkhu yāni tāni sabrahmacārīnaṁ …pe… alaṁ kātuṁ alaṁ saṁvidhātuṁ, </span><br><p id=an10.17:5.3><span class=root>ayampi dhammo nāthakaraṇo. </span><br><p id=an10.17:6.1><span class=root>Puna caparaṁ, bhikkhave, bhikkhu dhammakāmo hoti piyasamudāhāro, abhidhamme abhivinaye uḷārapāmojjo. </span><br><p id=an10.17:6.2><span class=root>Yampi, bhikkhave, bhikkhu dhammakāmo hoti piyasamudāhāro, abhidhamme abhivinaye uḷārapāmojjo, </span><br><p id=an10.17:6.3><span class=root>ayampi dhammo nāthakaraṇo. </span><br><p id=an10.17:7.1><span class=root>Puna caparaṁ, bhikkhave, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. </span><br><p id=an10.17:7.2><span class=root>Yampi, bhikkhave, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu, </span><br><p id=an10.17:7.3><span class=root>ayampi dhammo nāthakaraṇo. </span><br><p id=an10.17:8.1><span class=root>Puna caparaṁ, bhikkhave, bhikkhu santuṭṭho hoti itarītaracīvarapiṇḍapātasenāsanagilānapaccayabhesajjaparikkhārena. </span><br><p id=an10.17:8.2><span class=root>Yampi, bhikkhave, bhikkhu santuṭṭho hoti itarītaracīvarapiṇḍapātasenāsanagilānapaccayabhesajjaparikkhārena, </span><br><p id=an10.17:8.3><span class=root>ayampi dhammo nāthakaraṇo. </span><br><p id=an10.17:9.1><span class=root>Puna caparaṁ, bhikkhave, bhikkhu satimā hoti paramena satinepakkena samannāgato cirakatampi cirabhāsitampi saritā anussaritā. </span><br><p id=an10.17:9.2><span class=root>Yampi, bhikkhave, bhikkhu satimā hoti paramena satinepakkena samannāgato cirakatampi cirabhāsitampi saritā anussaritā, </span><br><p id=an10.17:9.3><span class=root>ayampi dhammo nāthakaraṇo. </span><br><p id=an10.17:10.1><span class=root>Puna caparaṁ, bhikkhave, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. </span><br><p id=an10.17:10.2><span class=root>Yampi, bhikkhave, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā, </span><br><p id=an10.17:10.3><span class=root>ayampi dhammo nāthakaraṇo. </span><br><p id=an10.17:11.1><span class=root>Sanāthā, bhikkhave, viharatha, mā anāthā. </span><br><p id=an10.17:11.2><span class=root>Dukkhaṁ, bhikkhave, anātho viharati. </span><br><p id=an10.17:11.3><span class=root>Ime kho, bhikkhave, dasa nāthakaraṇā dhammā”ti. </span><br><p id=an10.17:11.4><span class=root>Sattamaṁ. </span><br></main><footer class="container footer"><small><a href=/about>Contact info</a></small></footer>