<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style>body:has(#toggle-sekha:not(:checked)) .translation.sekha{height:0;margin:0;padding:0;display:none;overflow:hidden}.translator-toggle:hover{box-shadow:0 0 0 2px rgba(var(--pico-primary-border),.2)}</style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/fr.html> Search </a></ul></nav><nav aria-label=breadcrumb class=container><ul><li><a href=/canon/fr/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/fr/pli/ms/sutta.html> Suttapiṭaka </a><li><a href=/canon/fr/pli/ms/sutta/an.html> Aṅguttaranikāya </a><li><a href=/canon/fr/pli/ms/sutta/an/an0010.html> Dasakanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0010/an0010P0017.html>Deutsch</a> , <a href=/canon/en/pli/ms/sutta/an/an0010/an0010P0017.html>English</a><p>From: <label class=translator-toggle><input checked class=toggle-input id=toggle-sekha type=checkbox> <span class="toggle-label sekha">Bhikkhu Sekha</span></label><div class=flex-between><a href=/canon/fr/pli/ms/sutta/an/an0010/an0010P0011.html>Previous</a><a href=/canon/fr/pli/ms/sutta/an/an0011.html>Next</a></div><p><div class=verse-container id=an10.17:0.1><span>Aṅguttara Nikāya 10.17 </span></div><p><div class=verse-container id=an10.17:0.2><span>2. Nāthavagga </span></div><p><div class=verse-container id=an10.17:0.3><span class=big-bold>Paṭhamanāthasutta </span></div><p><div class=verse-container id=an10.17:1.1><span>“Sanāthā, bhikkhave, viharatha, mā anāthā. </span></div><p><div class=verse-container id=an10.17:1.2><span>Dukkhaṁ, bhikkhave, anātho viharati. </span></div><p><div class=verse-container id=an10.17:1.3><span>Dasayime, bhikkhave, nāthakaraṇā dhammā. </span></div><p><div class=verse-container id=an10.17:1.4><span>Katame dasa? </span></div><p><div class=verse-container id=an10.17:1.5><span>Idha, bhikkhave, bhikkhu sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. </span></div><p><div class=verse-container id=an10.17:1.6><span>Yampi, bhikkhave, bhikkhu sīlavā hoti …pe… samādāya sikkhati sikkhāpadesu, </span></div><p><div class=verse-container id=an10.17:1.7><span>ayampi dhammo nāthakaraṇo. </span></div><p><div class=verse-container id=an10.17:2.1><span>Puna caparaṁ, bhikkhave, bhikkhu bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. </span></div><p><div class=verse-container id=an10.17:2.2><span>Yampi, bhikkhave, bhikkhu bahussuto hoti …pe… diṭṭhiyā suppaṭividdhā, </span></div><p><div class=verse-container id=an10.17:2.3><span>ayampi dhammo nāthakaraṇo. </span></div><p><div class=verse-container id=an10.17:3.1><span>Puna caparaṁ, bhikkhave, bhikkhu kalyāṇamitto hoti kalyāṇasahāyo kalyāṇasampavaṅko. </span></div><p><div class=verse-container id=an10.17:3.2><span>Yampi, bhikkhave, bhikkhu kalyāṇamitto hoti kalyāṇasahāyo kalyāṇasampavaṅko, </span></div><p><div class=verse-container id=an10.17:3.3><span>ayampi dhammo nāthakaraṇo. </span></div><p><div class=verse-container id=an10.17:4.1><span>Puna caparaṁ, bhikkhave, bhikkhu suvaco hoti sovacassakaraṇehi dhammehi samannāgato, khamo padakkhiṇaggāhī anusāsaniṁ. </span></div><p><div class=verse-container id=an10.17:4.2><span>Yampi, bhikkhave, bhikkhu suvaco hoti …pe… anusāsaniṁ, </span></div><p><div class=verse-container id=an10.17:4.3><span>ayampi dhammo nāthakaraṇo. </span></div><p><div class=verse-container id=an10.17:5.1><span>Puna caparaṁ, bhikkhave, bhikkhu yāni tāni sabrahmacārīnaṁ uccāvacāni kiṅkaraṇīyāni, tattha dakkho hoti analaso tatrūpāyāya vīmaṁsāya samannāgato, alaṁ kātuṁ alaṁ saṁvidhātuṁ. </span></div><p><div class=verse-container id=an10.17:5.2><span>Yampi, bhikkhave, bhikkhu yāni tāni sabrahmacārīnaṁ …pe… alaṁ kātuṁ alaṁ saṁvidhātuṁ, </span></div><p><div class=verse-container id=an10.17:5.3><span>ayampi dhammo nāthakaraṇo. </span></div><p><div class=verse-container id=an10.17:6.1><span>Puna caparaṁ, bhikkhave, bhikkhu dhammakāmo hoti piyasamudāhāro, abhidhamme abhivinaye uḷārapāmojjo. </span></div><p><div class=verse-container id=an10.17:6.2><span>Yampi, bhikkhave, bhikkhu dhammakāmo hoti piyasamudāhāro, abhidhamme abhivinaye uḷārapāmojjo, </span></div><p><div class=verse-container id=an10.17:6.3><span>ayampi dhammo nāthakaraṇo. </span></div><p><div class=verse-container id=an10.17:7.1><span>Puna caparaṁ, bhikkhave, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. </span></div><p><div class=verse-container id=an10.17:7.2><span>Yampi, bhikkhave, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu, </span></div><p><div class=verse-container id=an10.17:7.3><span>ayampi dhammo nāthakaraṇo. </span></div><p><div class=verse-container id=an10.17:8.1><span>Puna caparaṁ, bhikkhave, bhikkhu santuṭṭho hoti itarītaracīvarapiṇḍapātasenāsanagilānapaccayabhesajjaparikkhārena. </span></div><p><div class=verse-container id=an10.17:8.2><span>Yampi, bhikkhave, bhikkhu santuṭṭho hoti itarītaracīvarapiṇḍapātasenāsanagilānapaccayabhesajjaparikkhārena, </span></div><p><div class=verse-container id=an10.17:8.3><span>ayampi dhammo nāthakaraṇo. </span></div><p><div class=verse-container id=an10.17:9.1><span>Puna caparaṁ, bhikkhave, bhikkhu satimā hoti paramena satinepakkena samannāgato cirakatampi cirabhāsitampi saritā anussaritā. </span></div><p><div class=verse-container id=an10.17:9.2><span>Yampi, bhikkhave, bhikkhu satimā hoti paramena satinepakkena samannāgato cirakatampi cirabhāsitampi saritā anussaritā, </span></div><p><div class=verse-container id=an10.17:9.3><span>ayampi dhammo nāthakaraṇo. </span></div><p><div class=verse-container id=an10.17:10.1><span>Puna caparaṁ, bhikkhave, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. </span></div><p><div class=verse-container id=an10.17:10.2><span>Yampi, bhikkhave, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā, </span></div><p><div class=verse-container id=an10.17:10.3><span>ayampi dhammo nāthakaraṇo. </span></div><p><div class=verse-container id=an10.17:11.1><span>Sanāthā, bhikkhave, viharatha, mā anāthā. </span></div><p><div class=verse-container id=an10.17:11.2><span>Dukkhaṁ, bhikkhave, anātho viharati. </span></div><p><div class=verse-container id=an10.17:11.3><span>Ime kho, bhikkhave, dasa nāthakaraṇā dhammā”ti. </span></div><p><div class=verse-container id=an10.17:11.4><span>Sattamaṁ. </span></div><div class=flex-between><a href=/canon/fr/pli/ms/sutta/an/an0010/an0010P0011.html>Previous</a><a href=/canon/fr/pli/ms/sutta/an/an0011.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>