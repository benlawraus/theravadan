<!doctypehtml><html data-theme=dark lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><meta content=dark name=color-scheme><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><a class=navbar-item href=/search?lang_code=fr> Search </a></ul></nav><nav aria-label=breadcrumb class=container><ul><li><a href=/canon/fr/pli.html> Pali </a><li><a href=/canon/fr/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/fr/pli/ms/sutta.html> Suttapiṭaka </a><li><a href=/canon/fr/pli/ms/sutta/an.html> Aṅguttaranikāya </a><li><a href=/canon/fr/pli/ms/sutta/an/an0010.html> Dasakanipāta </a></ul></nav><main class=container><p>Other Translations: <a href=/canon/de/pli/ms/sutta/an/an0010/an0010P0011.html>Deutsch</a> , <a href=/canon/en/pli/ms/sutta/an/an0010/an0010P0011.html>English</a><p>From: <span class=sekha> Bhikkhu Sekha </span><div class=flex-between><a href=/canon/fr/pli/ms/sutta/an/an0010/an0010P0010.html>Previous</a><a href=/canon/fr/pli/ms/sutta/an/an0010/an0010P0012.html>Next</a></div><p id=an10.11:0.1><span class=root>Aṅguttara Nikāya 10.11 </span><br><p id=an10.11:0.2><span class=root>2. Nāthavagga </span><br><p id=an10.11:0.3><span class="root big-bold">Senāsanasutta </span><br><p id=an10.11:1.1><span class=root>“Pañcaṅgasamannāgato, bhikkhave, bhikkhu pañcaṅgasamannāgataṁ senāsanaṁ sevamāno bhajamāno nacirasseva āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya. </span><br><p id=an10.11:2.1><span class=root>Kathañca, bhikkhave, bhikkhu pañcaṅgasamannāgato hoti? </span><br><p id=an10.11:2.2><span class=root>Idha, bhikkhave, bhikkhu saddho hoti; saddahati tathāgatassa bodhiṁ: </span><br><p id=an10.11:2.3><span class=root>‘itipi so bhagavā …pe… bhagavā’ti; </span><br><p id=an10.11:2.4><span class=root>appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya; </span><br><p id=an10.11:2.5><span class=root>asaṭho hoti amāyāvī, yathābhūtaṁ attānaṁ āvikattā satthari vā viññūsu vā sabrahmacārīsu; </span><br><p id=an10.11:2.6><span class=root>āraddhavīriyo viharati, akusalānaṁ dhammānaṁ pahānāya, kusalānaṁ dhammānaṁ upasampadāya; thāmavā daḷhaparakkamo anikkhittadhuro kusalesu dhammesu; </span><br><p id=an10.11:2.7><span class=root>paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. </span><br><p id=an10.11:2.8><span class=root>Evaṁ kho, bhikkhave, bhikkhu pañcaṅgasamannāgato hoti. </span><br><p id=an10.11:3.1><span class=root>Kathañca, bhikkhave, senāsanaṁ pañcaṅgasamannāgataṁ hoti? </span><br><p id=an10.11:3.2><span class=root>Idha, bhikkhave, senāsanaṁ nātidūraṁ hoti nāccāsannaṁ gamanāgamanasampannaṁ </span><br><p id=an10.11:3.3><span class=root>divā appākiṇṇaṁ rattiṁ appasaddaṁ appanigghosaṁ </span><br><p id=an10.11:3.4><span class=root>appaḍaṁsamakasavātātapasarīsapasamphassaṁ; </span><br><p id=an10.11:3.5><span class=root>tasmiṁ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā; </span><br><p id=an10.11:3.6><span class=root>tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā; </span><br><p id=an10.11:3.7><span class=root>te kālena kālaṁ upasaṅkamitvā paripucchati paripañhati: </span><br><p id=an10.11:3.8><span class=root>‘idaṁ, bhante, kathaṁ, imassa ko attho’ti; </span><br><p id=an10.11:3.9><span class=root>tassa te āyasmanto avivaṭañceva vivaranti anuttānīkatañca uttāniṁ karonti anekavihitesu ca kaṅkhāṭhāniyesu dhammesu kaṅkhaṁ paṭivinodenti. </span><br><p id=an10.11:3.10><span class=root>Evaṁ kho, bhikkhave, senāsanaṁ pañcaṅgasamannāgataṁ hoti. </span><br><p id=an10.11:3.11><span class=root>Pañcaṅgasamannāgato kho, bhikkhave, bhikkhu pañcaṅgasamannāgataṁ senāsanaṁ sevamāno bhajamāno nacirasseva āsavānaṁ khayā …pe… sacchikatvā upasampajja vihareyyā”ti. </span><br><p id=an10.11:3.12><span class=root>Paṭhamaṁ. </span><br></main><footer class="container footer"><small><a href=/about>Contact info</a></small></footer>