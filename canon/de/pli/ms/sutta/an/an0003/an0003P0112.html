<!doctypehtml><html lang=en><meta charset=utf-8><meta content="Theravada sutta and translations"name=description><meta content=width=device-width,initial-scale=1.0 name=viewport><link href=/static/canon/css/Montserrat.css rel=stylesheet><link href=/static/pico-main/css/pico.css rel=stylesheet><link href=/static/canon/css/custom.css rel=stylesheet><link href=/static/canon/css/authorcolors.css rel=stylesheet><link href=/static/canon/img/favicon.jpeg rel=icon type=image/jpeg><link href=/static/canon/css/author_toggle.css rel=stylesheet><style>body:has(#toggle-sabbamitta:not(:checked)) .translation.sabbamitta{height:0;margin:0;padding:0;display:none;overflow:hidden}.translator-toggle:hover{box-shadow:0 0 0 2px rgba(var(--pico-primary-border),.2)}</style><script src=/static/canon/js/no-flash-theme.js></script><title>Theravadan</title><body><nav class=container><ul><li><a class=navbar-item href=/> THERAVADA </a></ul><ul><button aria-label="Toggle dark mode"class=theme-toggle id=theme-toggle><span class=light-icon>🔆</span> <span class=dark-icon>🌙</span></button></ul><ul><a class=navbar-item href=/search/de.html> Search </a></ul></nav><nav aria-label=breadcrumb class=container><ul><li><a href=/canon/de/pli/ms.html> Mahāsaṅgīti Tipiṭaka Buddhavasse 2500 </a><li><a href=/canon/de/pli/ms/sutta.html> Suttapiṭaka </a><li><a href=/canon/de/pli/ms/sutta/an.html> Aṅguttaranikāya </a><li><a href=/canon/de/pli/ms/sutta/an/an0003.html> Tikanipāta </a></ul></nav><main class=container><p>Other Translations: <a href=/canon/en/pli/ms/sutta/an/an0003/an0003P0112.html>English</a><p>From: <label class=translator-toggle><input checked class=toggle-input id=toggle-sabbamitta type=checkbox> <span class="toggle-label sabbamitta">Sabbamitta</span></label><div class=flex-between><a href=/canon/de/pli/ms/sutta/an/an0003/an0003P0111.html>Previous</a><a href=/canon/de/pli/ms/sutta/an/an0003/an0003P0113.html>Next</a></div><p><div class=verse-container id=an3.112:0.1><span>Aṅguttara Nikāya 3.112 </span><span class="translation sabbamitta">Nummerierte Lehrreden 3.112 </span></div><p><div class=verse-container id=an3.112:0.2><span>11. Sambodhavagga </span><span class="translation sabbamitta">11. Das Kapitel über das Erwachen </span></div><p><div class=verse-container id=an3.112:0.3><span class=big-bold>Dutiyanidānasutta </span><span class="translation sabbamitta">Quellen (2) </span></div><p><div class=verse-container id=an3.112:1.1><span>“Tīṇimāni, bhikkhave, nidānāni kammānaṁ samudayāya. </span><span class="translation sabbamitta">„Mönche und Nonnen, es gibt drei Quellen, aus denen Taten hervorgehen. </span></div><p><div class=verse-container id=an3.112:1.2><span>Katamāni tīṇi? </span><span class="translation sabbamitta">Welche drei? </span></div><p><div class=verse-container id=an3.112:1.3><span>Atīte, bhikkhave, chandarāgaṭṭhāniye dhamme ārabbha chando jāyati; </span><span class="translation sabbamitta">Man sehnt sich nach Dingen, die Sehnen und Begehren in der Vergangenheit, Zukunft oder Gegenwart erregen. </span></div><p><div class=verse-container id=an3.112:1.4><span>anāgate, bhikkhave, chandarāgaṭṭhāniye dhamme ārabbha chando jāyati; </span></div><p><div class=verse-container id=an3.112:1.5><span>paccuppanne, bhikkhave, chandarāgaṭṭhāniye dhamme ārabbha chando jāyati. </span></div><p><div class=verse-container id=an3.112:1.6><span>Kathañca, bhikkhave, atīte chandarāgaṭṭhāniye dhamme ārabbha chando jāyati? </span><span class="translation sabbamitta">Und wie kommt es, dass man sich nach Dingen sehnt, die Sehnen und Begehren in der Vergangenheit, Zukunft oder Gegenwart erregen? </span></div><p><div class=verse-container id=an3.112:1.7><span>Atīte, bhikkhave, chandarāgaṭṭhāniye dhamme ārabbha cetasā anuvitakketi anuvicāreti. </span><span class="translation sabbamitta">Im Herzen denkt man über Dinge nach, die Sehnen und Begehren in der Vergangenheit, Zukunft oder Gegenwart erregen, und erwägt sie. </span></div><p><div class=verse-container id=an3.112:1.8><span>Tassa atīte chandarāgaṭṭhāniye dhamme ārabbha cetasā anuvitakkayato anuvicārayato chando jāyati. </span><span class="translation sabbamitta">Wenn man das tut, entsteht Sehnen, </span></div><p><div class=verse-container id=an3.112:1.9><span>Chandajāto tehi dhammehi saṁyutto hoti. </span><span class="translation sabbamitta">und man hängt sich an diese Dinge. </span></div><p><div class=verse-container id=an3.112:1.10><span>Etamahaṁ, bhikkhave, saṁyojanaṁ vadāmi yo cetaso sārāgo. </span><span class="translation sabbamitta">Diese Wollust im Herzen nenne ich eine Fessel. </span></div><p><div class=verse-container id=an3.112:1.11><span>Evaṁ kho, bhikkhave, atīte chandarāgaṭṭhāniye dhamme ārabbha chando jāyati. </span><span class="translation sabbamitta">So kommt es, dass man sich nach Dingen sehnt, die Sehnen und Begehren in der Vergangenheit, Zukunft oder Gegenwart erregen. </span></div><p><div class=verse-container id=an3.112:2.1><span>Kathañca, bhikkhave, anāgate chandarāgaṭṭhāniye dhamme ārabbha chando jāyati? </span></div><p><div class=verse-container id=an3.112:2.2><span>Anāgate, bhikkhave, chandarāgaṭṭhāniye dhamme ārabbha cetasā anuvitakketi anuvicāreti. </span></div><p><div class=verse-container id=an3.112:2.3><span>Tassa anāgate chandarāgaṭṭhāniye dhamme ārabbha cetasā anuvitakkayato anuvicārayato chando jāyati. </span></div><p><div class=verse-container id=an3.112:2.4><span>Chandajāto tehi dhammehi saṁyutto hoti. </span></div><p><div class=verse-container id=an3.112:2.5><span>Etamahaṁ, bhikkhave, saṁyojanaṁ vadāmi yo cetaso sārāgo. </span></div><p><div class=verse-container id=an3.112:2.6><span>Evaṁ kho, bhikkhave, anāgate chandarāgaṭṭhāniye dhamme ārabbha chando jāyati. </span></div><p><div class=verse-container id=an3.112:3.1><span>Kathañca, bhikkhave, paccuppanne chandarāgaṭṭhāniye dhamme ārabbha chando jāyati? </span></div><p><div class=verse-container id=an3.112:3.2><span>Paccuppanne, bhikkhave, chandarāgaṭṭhāniye dhamme ārabbha cetasā anuvitakketi anuvicāreti. </span></div><p><div class=verse-container id=an3.112:3.3><span>Tassa paccuppanne chandarāgaṭṭhāniye dhamme ārabbha cetasā anuvitakkayato anuvicārayato chando jāyati. </span></div><p><div class=verse-container id=an3.112:3.4><span>Chandajāto tehi dhammehi saṁyutto hoti. </span></div><p><div class=verse-container id=an3.112:3.5><span>Etamahaṁ, bhikkhave, saṁyojanaṁ vadāmi yo cetaso sārāgo. </span></div><p><div class=verse-container id=an3.112:3.6><span>Evaṁ kho, bhikkhave, paccuppanne chandarāgaṭṭhāniye dhamme ārabbha chando jāyati. </span></div><p><div class=verse-container id=an3.112:3.7><span>Imāni kho, bhikkhave, tīṇi nidānāni kammānaṁ samudayāya. </span><span class="translation sabbamitta">Das sind drei Quellen, aus denen Taten hervorgehen. </span></div><p><div class=verse-container id=an3.112:4.1><span>Tīṇimāni, bhikkhave, nidānāni kammānaṁ samudayāya. </span><span class="translation sabbamitta">Es gibt drei Quellen, aus denen Taten hervorgehen. </span></div><p><div class=verse-container id=an3.112:4.2><span>Katamāni tīṇi? </span><span class="translation sabbamitta">Welche drei? </span></div><p><div class=verse-container id=an3.112:4.3><span>Atīte, bhikkhave, chandarāgaṭṭhāniye dhamme ārabbha chando na jāyati; </span><span class="translation sabbamitta">Man sehnt sich nicht nach Dingen, die Sehnen und Begehren in der Vergangenheit, Zukunft oder Gegenwart erregen. </span></div><p><div class=verse-container id=an3.112:4.4><span>anāgate, bhikkhave, chandarāgaṭṭhāniye dhamme ārabbha chando na jāyati; </span></div><p><div class=verse-container id=an3.112:4.5><span>paccuppanne, bhikkhave, chandarāgaṭṭhāniye dhamme ārabbha chando na jāyati. </span></div><p><div class=verse-container id=an3.112:5.1><span>Kathañca, bhikkhave, atīte chandarāgaṭṭhāniye dhamme ārabbha chando na jāyati? </span><span class="translation sabbamitta">Und wie kommt es, dass man sich nicht nach Dingen sehnt, die Sehnen und Begehren in der Vergangenheit, Zukunft oder Gegenwart erregen? </span></div><p><div class=verse-container id=an3.112:5.2><span>Atītānaṁ, bhikkhave, chandarāgaṭṭhāniyānaṁ dhammānaṁ āyatiṁ vipākaṁ pajānāti. </span><span class="translation sabbamitta">Man versteht das künftige Ergebnis der Dinge, die Sehnen und Begehren in der Vergangenheit, Zukunft oder Gegenwart erregen. </span></div><p><div class=verse-container id=an3.112:5.3><span>Āyatiṁ vipākaṁ viditvā tadabhinivatteti. </span><span class="translation sabbamitta">Wenn man das versteht, wird man ernüchtert, </span></div><p><div class=verse-container id=an3.112:5.4><span>Tadabhinivattetvā cetasā abhinivijjhitvā paññāya ativijjha passati. </span><span class="translation sabbamitta">die Leidenschaft im Herzen schwindet und man sieht es mit durchdringender Weisheit. </span></div><p><div class=verse-container id=an3.112:5.5><span>Evaṁ kho, bhikkhave, atīte chandarāgaṭṭhāniye dhamme ārabbha chando na jāyati. </span><span class="translation sabbamitta">So kommt es, dass man sich nicht nach Dingen sehnt, die Sehnen und Begehren in der Vergangenheit, Zukunft oder Gegenwart erregen. </span></div><p><div class=verse-container id=an3.112:6.1><span>Kathañca, bhikkhave, anāgate chandarāgaṭṭhāniye dhamme ārabbha chando na jāyati? </span></div><p><div class=verse-container id=an3.112:6.2><span>Anāgatānaṁ, bhikkhave, chandarāgaṭṭhāniyānaṁ dhammānaṁ āyatiṁ vipākaṁ pajānāti. </span></div><p><div class=verse-container id=an3.112:6.3><span>Āyatiṁ vipākaṁ viditvā tadabhinivatteti. </span></div><p><div class=verse-container id=an3.112:6.4><span>Tadabhinivattetvā cetasā abhinivijjhitvā paññāya ativijjha passati. </span></div><p><div class=verse-container id=an3.112:6.5><span>Evaṁ kho, bhikkhave, anāgate chandarāgaṭṭhāniye dhamme ārabbha chando na jāyati. </span></div><p><div class=verse-container id=an3.112:7.1><span>Kathañca, bhikkhave, paccuppanne chandarāgaṭṭhāniye dhamme ārabbha chando na jāyati? </span></div><p><div class=verse-container id=an3.112:7.2><span>Paccuppannānaṁ, bhikkhave, chandarāgaṭṭhāniyānaṁ dhammānaṁ āyatiṁ vipākaṁ pajānāti, āyatiṁ vipākaṁ viditvā tadabhinivatteti, tadabhinivattetvā cetasā abhinivijjhitvā paññāya ativijjha passati. </span></div><p><div class=verse-container id=an3.112:7.3><span>Evaṁ kho, bhikkhave, paccuppanne chandarāgaṭṭhāniye dhamme ārabbha chando na jāyati. </span></div><p><div class=verse-container id=an3.112:7.4><span>Imāni kho, bhikkhave, tīṇi nidānāni kammānaṁ samudayāyā”ti. </span><span class="translation sabbamitta">Das sind drei Quellen, aus denen Taten hervorgehen.“ </span></div><p><div class=verse-container id=an3.112:7.5><span>Dasamaṁ. </span></div><p><div class=verse-container id=an3.112:7.6><span>Sambodhavaggo paṭhamo. </span></div><p><div class=verse-container id=an3.112:8.0><span>Tassuddānaṁ </span></div><p><div class=verse-container id=an3.112:8.1><span>Pubbeva duve assādā, </span></div><p><div class=verse-container id=an3.112:8.2><span>Samaṇo ruṇṇapañcamaṁ; </span></div><p><div class=verse-container id=an3.112:8.3><span>Atitti dve ca vuttāni, </span></div><p><div class=verse-container id=an3.112:8.4><span>Nidānāni apare duveti. </span></div><div class=flex-between><a href=/canon/de/pli/ms/sutta/an/an0003/an0003P0111.html>Previous</a><a href=/canon/de/pli/ms/sutta/an/an0003/an0003P0113.html>Next</a></div></main><footer class="container footer"><small><a href=/about/>Contact info</a></small></footer><script src=/static/canon/js/theme.js></script><script src=/static/canon/js/author_toggle.js></script>